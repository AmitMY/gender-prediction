<doc id="1" genre="news" gender="?">
Doodrijder juf Mare: ’Alsof er uit het niets iets op mijn auto viel’
 AMSTERDAM - Als haar ouders aan haar denken, dan schijnt altijd de zon. Helaas is denken en herinneren het enige dat de ouders van Mare Welkers nog kunnen doen. Hun dochter ’die iedere dag zonnestralen at om alles uit het leven te halen’, werd op 31 maart vorig jaar in Amsterdam doodgereden door de blauwe Toyota van een Uber-taxichauffeur. De 22-jarige Jasmin M. uit Almere die achter het stuur zat, hoorde in de rechtbank van Amsterdam een taakstraf eisen van 240 uur en een ontzegging van de rijbevoegdheid voor een jaar wegens ’aanmerkelijk onvoorzichtig en onoplettend rijden’. Zelden zat er een berouwvollere verdachte in de rechtszaal dan Jasmin M. Huilend legde hij de rechtbank uit wat er was gebeurd. Hoe hij zijn auto over de doorgetrokken streep op de Molukkenstraat manoeuvreerde om een stilstaande bus in te halen. ,,Ik schatte de situatie in en dacht, het lukt wel.” Hoe hij terugstuurde naar zijn eigen rijbaan. Althans, dat denkt hij. En hoe er bij de kruising met de Balistraat opeens een harde klap was. ,,Het leek alsof er uit het niets iets op mijn auto kwam vallen.” Hij had Mare die met haar fiets wilde oversteken op weg naar haar werk als invaljuf op daltonschool De Kleine Kapitein, niet gezien. ,,Ik zag het niet aankomen. Ik kon er niet op anticiperen”, zei hij, zijn handen geheven in een gebaar van machteloosheid. Jasmin M. was niet bezig met zijn telefoon, had niet gedronken, geen drugs gebruikt, was naar eigen zeggen uitgerust en reed niet te hard: vermoedelijk 52 kilometer per uur waar 50 was toegestaan. Hoewel hij volgens de officier van justitie vanwege de verkeersovertreding die hij beging zijn snelheid nog verder had moeten matigen. Bovendien onttrok een Ford Transit op de hoek Mare Welkers aan zijn zicht. Het ongeluk gebeurde in een fractie van een seconde. Mare werd zestien meter weggeslingerd en liep ernstig hersenletsel en zwaar beenletsel op. Ze overleed in de loop van de dag in het AMC. Haar familie is ontroostbaar. Volgens vader Bert Welkers was Jasmin M. een jonge, onervaren chauffeur die met te weinig rust nachtenlang door de stad reed ,,in een moordwapen” en ,,vrijwel ieder moment voor het ongeluk in overtreding was.” Zowel Bert Welkers als zijn dochter Jip hekelden Uber. ,,Je werkte voor Uber, maar die laat je alleen met deze traumatische ervaring. Ongehoord. Deze gewetenloze organisatie heeft geen idee hoe een veilige stad gestalte kan krijgen”, zei Bert Welkers. Dochter Jip bekritiseerde het systeem van Uber, dat volgens haar de chauffeurs eigenlijk dwingt om voortdurend op hun telefoon te kijken. ,,Als ze niet binnen tien seconden reageren, gaat de rit naar iemand anders, daalt hun rating en dus ook hun inkomen.” Uberchauffeurs plegen volgens Jip Welkers in feite ,,een doorlopend verkeersdelict. Waar waren de ogen van Jasmin M. op gericht?” Ze vreest dat haar zus niet het enige verkeersslachtoffer blijft zolang Uber ,,jonge, ongetrainde chauffeurs die voortdurend afgeleid zijn, door de verkeersjungle van Amsterdam laat rijden.” Jasmin M. kan sinds het ongeluk nauwelijks meer slapen. Hij pakt overdag soms een paar uurtjes. In de nacht is hij bang voor de beelden van het ongeluk die hem blijven achtervolgen. Hij wilde studeren. Uber bood hem de mogelijkheid om het geld voor zijn opleiding bij elkaar te verdienen. Dat is voorbij. Hij werkt nu als nachtportier bij een hotel. Door alle media-aandacht voelt hij zich een crimineel. ,,Als ik iets anders had kunnen doen, dan had ik het gedaan. Maar ik kon het niet voorkomen.” Uitspraak 14 november. 
</doc>
<doc id="2" genre="news" gender="?">
Wie zag Lady?
  Wetteren - Lady, een akita teefje van anderhalf jaar oud is op vrijdag 28 september ontsnapt in de Spoorweglaan ter hoogte van het "Boerenhol" in Wetteren. Laatst is ze gezien richting Kwatrecht langsheen het fietspad aan de sporen. Verder is er tot op heden nog geen enkele melding. Lady is gechipt en droeg op het ogenblik van haar verdwijning een zwarte halsband met fluo groene rand. Indien u meer weet, al is het maar een vermoeden dat ze bij iemand is of mocht je ze gezien hebben, gelieve zo vlug mogelijk haar baasjes te verwittigen op het nummer 0479/ 02 83 78.
</doc>
<doc id="3" genre="news" gender="?">
Lasershooten in het speelbos als alternatief kinderfeestje
 Ilse plaatste deze week een klein berichtje over de lasershootfeestjes op de Facebookpagina 'Ge Zijt van Zandhoven' en kreeg meteen veel reacties. “Het is een leuk teamspel voor kinderen vanaf 6 jaar, dat gebruikmaakt van onschadelijke infraroodsignalen. De geweren beschikken over onbeperkte munitie, zodat je niet moet herladen.” De kinderen van Ilse Pareit zitten op school in Pulderbos in vrij grote klassen. “Daarom worden de verjaardagsfeestjes meestal buitenhuis georganiseerd. Ik ben leerkracht lichamelijke opvoeding. Als alternatief voor de binnenspeeltuin heb ik met de sportdienst overlegd om sportfeestjes in sportcomplex Het Veld in Zandhoven te organiseren. Intussen werd ik zelfstandige en heb ik ook al een sportkoffer, bubbelballen, superbellen en laser­shootgeweren gekocht. De ouders kunnen de koffers huren, maar ik merk dat de meesten er nog graag begeleiding bij hebben, en dat doe ik ook.” Alle kinderen vinden lasershooting kei-cool. “Ze zijn in de buitenlucht en in beweging, dus het is nog gezond ook.” www.sportparty.be
</doc>
<doc id="4" genre="news" gender="?">
Aannemers tonen geen interesse voor Torendraaiersproject wat leidt tot splitsing in twee dossiers
  Kortenaken - Voor het Torendraaiersproject Waanrode - de afbraak van het zogenaamde 'Cultureel Centrum' aan de Boterbergstraat, de bouw van twintig appartementen, een ondergrondse garage en de aanleg van een plein - ontving de gemeente Kortenaken geen enkele inschrijving van aannemers. "Redenen daarvoor kunnen de minder goede timing rond het bouwverlof en de korte indieningstermijn zijn", zegt schepen Niels Willems (N-VA). "Maar de belangrijkste reden is wellicht het feit dat de kandidaten voor dit project een erkenning voor wegenbouw nodig hebben. De bouw van de appartementen en de aanleg van het plein waren immers aan elkaar gekoppeld. Kleinere aannemers hebben dergelijke erkenning meestal niet." Om het Torendraaiersproject in het midden van het Bloemendorp Waanrode toch alle kansen te geven, besliste de gemeenteraad nu het project op te splitsen in twee dossiers: de verkoop van grond onder voorwaarden en de aanleg van het plein. De grond moet nog geschat worden. De schatter zal rekening moeten houden met de sloop van het gebouw, de voorziene private buitenaanleg, de randvoorwaarden van de buur en het feit dat na de bouw van de appartementen het plein zal aangelegd worden door de gemeente Kortenaken. Ook de verhuizing van de BKO, ondergebracht in het 'cultureel Centrum', naar het voormalige klooster aan de Oude Diestsestraat is nog niet rond en vormt dus nog een hinderpaal. 
</doc>
<doc id="5" genre="news" gender="?">
Het verkeer aan de Brielpoort bij het stemmen
  Deinze - De politie neemt enkele maatregelen om het verkeer en het parkeren vlot te laten verlopen op verkiezingszondag 14 oktober. Wie van de Tweebruggenlaan komt en de Brielstraat inrijdt, moet dan verplicht rechtsafslaan de Lucien Matthijslaan in. Je rijdt zo naar de grote parking van de Brielpoort.Je verlaat de parking via de Lucien Matthijslaan, maar slaat dan op de Brielstraat rechtsaf naar de Markt toe. Alle auto’s die uit de Tolpoortstraat komen, moeten via de Brielstraat de Rac parking oprijden via de Mouterijdreef die daarvoor tijdelijk wordt opengesteld. De gele anti parkeerpaaltjes worden daarvoor even weggenomen. Je verlaat deze parking via de Brielstraat en je slaat rechtsaf naar de Tweebruggenlaan.
</doc>
<doc id="6" genre="news" gender="?">
Lebbeke komende zes jaar geleid door twee burgemeesters
  Lebbeke - De kogel is door de kerk (sinds de nacht van zondag op maandag, half twee): N-VA, CD en SP.A-Groen vormden een coalitie om de gemeente de komende zes jaar te besturen. Open VLD, de grootste partij, belandt in de oppositie. Opvallend daarbij is dat Lebbeke in de komende legislatuur zal kennismaken met twee burgemeesters. Van begin 2019 tot eind 2021 is dat Raf De Wolf (N-VA), begin 2022 tot het eind van de legislatuur krijgt Jan Vanderstraeten de sjerp om. De drie coalitiepartners kregen elk twee mandaten. Naast die van de burgemeester gaan die naar Goedele Uyttersprot (N-VA) , Maria Van Keer (CD) en Mike Torck en Goedele De Cock (SP.A-Groen).
</doc>
<doc id="7" genre="news" gender="?">
Zeven procent onder invloed achter het stuur tijdens alcoholactie in PZ Westkust
  De Panne / Koksijde - OP 27 en 28 oktober vond een alcoholactie plaats in Koksijde en De Panne. 45 bestuurders moesten blazen, drie hiervan keken te diep in het glas. Ze bliezen allen positief ( ≥ 0,35 mg/l) waarvan twee hun rijbewijs onmiddellijk voor 15 dagen werd ingetrokken. De politie Westkust stelde geen andere inbreuken vast.
</doc>
<doc id="8" genre="news" gender="?">
Akkoord tussen Canada en VS over handelsverdrag
 Handelspact  Noord-Amerika krijgt een vernieuwd handelsverdrag. Canada en de VS bereikten overeenstemming over de opvolger van Nafta. De Verenigde Staten en Canada hebben in de nacht van zondag op maandag overeenstemming bereikt over een handelsverdrag tussen de twee landen en Mexico, ter vernieuwing van het Noord-Amerikaanse vrijhandelsakkoord Nafta. Daarmee blijft het handelspact bestaan als een verdrag tussen de drie landen, ondanks dreigementen van de Amerikaanse president Trump om het bijna 25 jaar oude verdrag op te zeggen. Amerikaanse en Canadese onderhandelaars maakten het akkoord zondagavond laat bekend. Het werd bereikt na langdurige, moeizame onderhandelingen, vlak voordat een deadline zou verstrijken om Canada bij het verdrag te houden. De VS sloten in augustus een apart handelsverdrag met Mexico. Canada kwam toen onder grote druk te staan om zich aan te sluiten. De handelszone van de drie landen, die jaarlijks onderling voor 1.200 miljard dollar verhandelen, krijgt een nieuwe naam. Nafta, door Trump vaak gehekeld als een „verschrikkelijk akkoord” voor de VS, verandert in USMCA: de United States-Mexico-Canada Agreement. Het akkoord is een belangrijke overwinning voor de president. Het laat zien dat zijn regering in staat is nieuwe handelsovereenkomsten te sluiten met grote partners, ondanks een agressieve opstelling tegen internationale vrijhandel, en daarbij concessies af te dwingen. Canada, in omvang de tweede handelspartner van de VS (na China), liet diverse eisen varen. Zo zal het land Amerikaanse zuivelproducenten ruimere toegang bieden tot de beschermde Canadese zuivelmarkt. Bij eerdere handelsbesprekingen, onder meer voor het CETA-akkoord met de Europese Unie, deed Canada eveneens concessies op dat gebied. Ook is Canada nog niet af van de importheffingen op staal en aluminium die Trump eerder dit jaar instelde. Het land wil die heffingen kwijt. Wel bedong Canada dat een onafhankelijk mechanisme voor de beslechting van handelsgeschillen voorlopig in stand blijft. De regering-Trump wilde af van die arbitrage, die de afgelopen jaren regelmatig in het voordeel van Canada uitpakte, onder meer bij leveranties van hout. Tevens behouden de Canadezen bescherming voor hun cultuursector en tegen mogelijke importtarieven in de cruciale autosector. Trump had gedreigd met importheffingen op auto’s die in Canada worden geproduceerd. De Canadese premier Justin Trudeau sprak zondagavond, na een kabinetsvergadering in hoofdstad Ottawa, van „een goede dag voor Canada”. Een vertegenwoordiger van de regering-Trump noemde het akkoord „een grote zege voor de president en een bekrachtiging van zijn strategie op het gebied van internationale handel”. Financiële markten hebben positief gereageerd op het akkoord, dat een einde maakte aan maandenlange onzekerheid over de toekomst van Nafta. Het verdrag kan eind november worden getekend door de huidige Mexicaanse president Enrique Peña Nieto, nog net voor zijn termijn eindigt.
</doc>
<doc id="9" genre="news" gender="?">
Neelie Kroes: ’Minder haantjesgedrag en ego’s’
 De top van het grote bedrijfsleven moet eens goed bij zichzelf te rade gaan of hun manier van communiceren met de samenleving nog wel van deze tijd is. „In een geblindeerd busje naar het Catshuis kan écht niet meer”, stelt voormalig eurocommissaris en VVD-prominent Neelie Kroes. Bestuursbobo’s moeten van haar verjongen. „De jonge generatie pikt niet meer zoals het vroeger ging.” 
</doc>
<doc id="10" genre="news" gender="?">
Talitha van Zon ontkent oplichting verzekeraar
 Rotterdam - Ex-fotomodel Talitha van Zon, die een verhouding had met de zoon van de gedode Libische dictator Muammar Kaddafi, ontkent dat zij haar verzekeraar heeft opgelicht. Wel klopt het dat zij niet zeven dag per week, acht uur per dag maandenlang een behandeling heeft gevolgd bij rehabilitatiekliniek Promis in het Britse Kent, zoals wel is gedeclareerd. Volgens haar advocaat mr. P.H.A. de Boer was Van Zon wel in behandeling bij de kliniek, maar volgde zij geen gesloten behandeling. „De behandeling bij Promis kan zowel in- als extern. Cliënten kunnen in- en uitreizen. Mijn cliënt zat niet achter gesloten deuren in de kliniek. Ze had de vrijheid om te gaan en staan waar zij wilde. Dat verklaart ook haar creditcarduitgaven en dat zij in die periode is gezien”, vertelde de raadsman tijdens de regiezitting voor de Rotterdamse rechtbank. De zaak werd niet inhoudelijk behandeld. Van Zon, die niet aanwezig was, zou namelijk niet alleen naar Kent zijn gegaan maar ook een behandeling hebben gevolgd bij Promis in Amsterdam. Bekijk ook: Van Zon (47) ooit covergirl van het mannenblad Playboy, wordt door het Openbaar Ministerie (OM) ervan verdacht dat zij valse facturen heeft ingediend bij haar zorgverzekering. Voor ruim 96.000 euro zou zij hebben gedeclareerd voor peperdure behandelingen in de luxueuze rehabilitatiekliniek. Volgens de facturen zou de Rotterdamse, die in augustus 2011 wereldwijd bekend werd door tijdens de revolutie in Libië uit haar hotelkamer in Tripoli te springen, wel een behandeling van zeven dagen per week, acht uur per dag maandenlang hebben gevolgd. De advocaat probeerde nog verwarring in de rechtszaak te zaaien door te opperen dat Promis misschien onvolledige en onduidelijke facturen heeft opgemaakt. De vermeende oplichtingspraktijken zouden hebben plaatsgevonden voordat zij naar het Libische oorlogsgebied op uitnodiging van wijlen Mutassim Kadaffi was afgereisd. Volgens het OM diende zij valse facturen in over de periode tussen 1 juli 2010 en 14 april 2014. De rekeningen aan Promis werden overigens betaald door meerdere ex-vrienden van Talitha, zo werd duidelijk in de rechtbank. De advocaat mag van de rechters een aantal getuigen horen in deze zaak. Het verzoek om ex-cliënten te horen werd afgewezen. Overigens wees de rechtbank het verzoek van de advocaat af om een getuige te horen die kan verklaren dat zij in Amsterdam is behandeld. „Dat zou bewijs zijn voor het OM omdat zij niet in Kent was. En daar wordt zij juist voor vervolgd”, aldus de rechtbank. Verder bleek dat Van Zon al door een rechtbank is veroordeeld voor problemen met de belasting. Die zaak is nog in hoger beroep onder de rechter en blijft stilliggen zolang deze strafzaak bezig is. Wanneer de rechtszaak inhoudelijk wordt behandeld is nog onduidelijk. Later vandaag komt Van Zon via haar advocaat met een persbericht. 
</doc>
<doc id="11" genre="news" gender="?">
Rob Jetten tekstvast in eerste toneelstukje
 De Haagse Stemming Vandaag bezoekt Angela Merkel premier Mark Rutte. Schrijf je in om deze politieke nieuwsbrief per mail te ontvangen. D66-fractievoorzitter Rob Jetten heeft nu nog vooral vrienden. Marianne Thieme verlaat plots - en hopelijk tijdelijk - het Binnenhof. En Frans Timmermans wil nog hogerop in Brussel. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. BEZWERINGSFORMULES: De politieke variant van Lionel Messi, het slimste en aardigste jongetje van de klas en een onberispelijke liberaal, op het saaie af, zo omschrijven bekenden de nieuwe D66-fractieleider in een portret in NRC . Maar direct na zijn benoeming door de fractie gisteren viel Rob Jetten (31) vooral op door zijn ingestudeerde, nietszeggende zinnetjes. “Mooie woorden zijn zowel zijn kracht als zijn zwakte”, zegt een politieke tegenstander uit Nijmegen. Jettens verkiezing dinsdag was overigens een toneelstukje. De fractie had maandag buiten Den Haag al voor hem gestemd en zijn kandidatuur was bovendien ruim voor Pechtolds vertrek voorgekookt . Dat hij “unaniem” gesteund werd, zoals D66’ers benadrukken, is een bezweringsformule. Om te verhullen dat er wel degelijk enige verdeeldheid was en Salima Belhaj zich had opgeworpen als serieuze tegenkandidaat. DIERENVERVANGERS: Een andere fractievoorzitterswissel kreeg minder aandacht, maar Marianne Thieme heeft de Tweede Kamer - tijdelijk - verlaten. Esther Ouwehand neemt de fractieleiding waar. Onduidelijk is wat er met Thieme, die de afgelopen weken gewoon aan debatten deelnam, aan de hand is , maar ze heeft tot februari ziekteverlof opgenomen. Christine Teunissen, een groot Partij voor de Dieren-talent , zegt haar senatorschap en haar gemeenteraadlidmaatschap in Den Haag op om de Kamer in te gaan. Opmerkelijk genoeg liet zij die eer kort geleden nog aan zich voorbij gaan, toen de PvdD de kandidatenlijst afging op zoek naar een invaller voor het zwangere Kamerlid Femke Merel van Kooten. OPVOLGAMBITIES: Ook Frans Timmermans (PvdA) wil graag iemand opvolgen, Europees Commissie-voorzitter Jean-Claude Juncker, om precies te zijn. Vanmiddag om 17.00 uur maakt de eurocommissaris in zijn thuisstad Heerlen zijn kandidatuur als ‘spitskandidaat’ van de Europese sociaal-democraten én als PvdA-lijsttrekker bekend. De oud-minister van Buitenlandse Zaken maakt goede kans de linkse voorman te worden, maar dat de sociaal-democraten de Commissie-voorzitter mogen leveren na de Europese verkiezingen van mei, is onwaarschijnlijk. Wel positioneert Timmermans zich zo opnieuw voor een andere topfunctie in Brussel. Waar hij overigens niet alleen de steun van zijn eigen leden en Europese familie, maar ook die van het kabinet voor nodig heeft. En om die te behouden moet hij niet té links gaan klinken. KLIMAATURGENTIE: De overheid moet burgers beter beschermen tegen de “ernstige dreiging” van klimaatverandering, zo oordeelde het gerechtshof in Den Haag gisteren in de door Urgenda aangespannen zaak. Een bevestiging van de baanbrekende uitspraak die de rechtbank al eerder deed in het voordeel van de klimaatstichting. Door de uitspraak moet Nederland de uitstoot van broeikasgassen in 2020 met 25 procent verminderen ten opzichte van 1990. Volgens de laatste prognoses blijft Nederland daaronder steken. Al is Klimaatminister Eric Wiebes daar optimistischer over. Hij overweegt “uit principe” wel tegen het vonnis in cassatie te gaan omdat de rechter met dit vonnis op de stoel van de politiek zou zijn gaan zitten. Staatssecretaris Stientje van Veldhoven pleitte er bij Europese collega’s voor de maximale uitstoot van auto’s verder terug te dringen dan de nu afgesproken 35 procent. En het sneller sluiten van kolencentrales is weer een gespreksonderwerp aan het Binnenhof. PROEFBALLONNETJES: De begroting van Algemene Zaken en het Koninklijk Huis staan vandaag op de agenda in de Kamer en dus staan de kranten vol met plannetjes over hoe de koning zijn bijdrage aan een beter milieu moet leveren. Van D66 moet hij vaker met de trein in plaats van het vliegtuig reizen. Van GroenLinks moet Rutte Willem-Alexander helpen met zonnepanelen op het dak van paleis Huis ten Bosch. En de PvdD dringt aan op het openstellen van zijn jachtterrein Het Loo. Het CDA neemt ondertussen alvast een voorschot op de begroting van VWS en vraagt de premier vandaag om 2 miljoen euro voor de 75-jarige herdenking van de bevrijding in 2020. QUOTE VAN DE DAG: “Zo heb ik je als politicus leren kennen: als een gecontroleerde sneeuwstorm. Uiterlijk altijd rustig en beheerst. Je spreekt beschaafd, bouwt goed getimede pauzes in en — daar ben ik jaloers op — je legt klemtonen precies waar je ze nodig vindt.” Tweede Kamervoorzitter Khadija Arib complimenteert Alexander Pechtold in haar afscheidswoord over hem.
</doc>
<doc id="12" genre="news" gender="?">
Moerbekenaren op weg naar Madiana (Gambia)
  Moerbeke-Waas - De twee jeeps stonden vanmorgen om 4u30 gepakt en geladen klaar voor een rit van 5.820 km. Aan boord Peter Hardenne, Herby Rouges en Juulke Lodens. In het ander voertuig Tom Van Laere en vader Patrick Van Laere. Aangekomen in Gambia gaan ze de container lossen die in september werd ingescheept, en gaan ze verder met de bouw van het schooltje in Madiana. “Peter Hardenne zijn voertuig blijft ginder ter beschikking voor de man met een veel te lange naam en die we simpelweg de naam ‘Baxke’ hebben gegeven. Hij doet steeds de boodschappen en haalt de vrijwilligers op. Mijn voertuig zal ginder verkocht worden ten voordele van de vzw Belgambialink” klinkt het bij Tom Van Laere. 29 oktober vertrekken de achtergebleven vrijwilligers per vliegtuig naar Gambia, om er verder te bouwen aan de school en zijn omgeving. 9 november komt de hele ploeg terug per vliegtuig.
</doc>
<doc id="13" genre="news" gender="?">
Vaardigheid testen op stemcomputers
  Tremelo - Nog tot en met dinsdag 9 oktober staan er stemcomputers opgesteld in het gemeentehuis en het OCMW-gebouw. Iedereen die graag eens wil kijken hoe het elektronisch stemmen op 14 oktober werkt, kan dit komen testen.
</doc>
<doc id="14" genre="news" gender="?">
Tweede Kamer over failliete ziekenhuizen: ’Chaos, chaos, chaos’
 Den Haag - „Chaos, chaos, chaos”, klinkt het zowel uit coalitie- als oppositiemonden. De Tweede Kamer is tijdens het grote debat over de failliete ziekenhuizen in Amsterdam en Flevoland bijzonder eensgezind. Minister Bruins (Medische Zorg) heeft dan ook heel wat uit te leggen. Vorige week werd bekend dat in Amsterdam en de provincie Flevoland meerdere ziekenhuizen bankroet zijn. Het Amsterdamse Slotervaart Ziekenhuis is zelfs al zo goed als dicht. In Flevoland wordt er nog wel gewerkt. De hoop is dat overnamekandidaten zich melden. De sluiting van het Amsterdamse Slotervaart Ziekenhuis wordt door meerdere partijen in de Tweede Kamer te abrupt gevonden. „Dit kan toch zo niet?”, oordeelt SGP-voorman Kees van der Staaij. Het was was volgens hem veel te ’onverhoeds’. „Het heeft tot ongelukkige en beroerde situaties geleid”, concludeert hij. „Waarom was er niet een veel betere voorbereiding?” Maar daar waar in de regio Amsterdam nog ruim voldoende ziekenhuizen resteren, is dat anders in de provincie Flevoland. Op papier wordt daar door het sluiten van meerdere ziekenhuizen nog steeds aan de zorgplicht voldaan, maar grote zorgen bestaan er over de rijtijden van ambulances op weg naar patiënten in nood. „De aanrijtijden zijn nu al heel krap”, weet CU-leider Gert-Jan Segers. Meerdere fracties vragen zich tevens af of minister Bruins wel voldoende de regie heeft genomen de afgelopen dagen. „Als een struisvogel stak hij zijn kop in het zand”, vindt PvdA-Kamerlid Lilianne Ploumen. PVV-Kamerlid Agema is ook weinig mild. Ze beticht de bewindsman van ’VVD-botheid’. Daarmee verwijst ze naar een uitspraak waarin hij de ziekenhuizen vorige week wegzette als ’een stapel stenen’. Inmiddels heeft de bewindsman daarover spijt betuigd. Agema blijft zijn woorden echter ’bijzonder ergerlijk’ vinden. De PVV-politica vindt het optreden van Bruins bovendien slap, geeft ze aan. Zijn ministerie is volgens haar ’stuurloos’. „Bobo’s hebben het voor het zeggen”, constateert ze. Niet de minister. Ook SP-leider Lilian Marijnissen is fel. Volgens haar is het ’chaos troef’. „Blijft de minister op zijn handen zitten? of staat hij op en grijpt in?” Wat veel oppositiepartijen - tot grote ergernis van VVD - echter niet aanstippen is dat de twee ziekenhuizen al tijden in de financiële penarie zaten en meerdere kansen hebben gekregen om er weer bovenop te komen. Ze wisten het tij echter niet te keren. „Faillissement is geen gewenst resultaat, maar het kan wel gebeuren”, benadrukt Kamerlid Arno Rutte. Bekijk ook: Bekijk ook: Bekijk ook: 
</doc>
<doc id="15" genre="news" gender="?">
Uberdope houdt fluistersessie voor nieuwe plaat Graag Gedaan
  Gent - Stille concerten, fluistersessies, waarbij mensen samen en apart met een koptelefoon op het hoofd naar muziek luisteren en/of dansen, zijn het nieuwe hip. Ook de Gentse rappers van Uberdope doen er aan mee. Omdat het lanceringsconcert van hun nieuwe, derde plaat Graag Gedaan in de Charlatan op een paar dagen uitverkocht was, en omdat het nog tot in het voorjaar wachten is op het extra concert in de Vooruit, organiseert Uberdope een fluistersessie. Die vindt plaats op maandag 22 oktober, nog voor de plaat officieel uitkomt. van Uberdope verschijnt op vrijdag 26 oktober bij Fake, het eigen label van de drie Gentenaars. Dezelfde dag speelt Uberdope een concert in de Charlatan. Daar zijn geen tickets meer voor. Maar geen paniek: een beperkt aantal fans kunnen in De Ruimte 'Graag Gedaan' al integraal beluisteren. Dat gebeurt in samenwerking met Fonkel, dat gratis koptelefoons ter beschikking stelt. Vooraf inschrijven via is dan ook nodig. Uberdope verdeelt ter plaatse ook een aantal prijzen onder de aanwezigen. Ondertussen probeerden de rappers van Uberdope ons in een interview er van te overtuigen dat hun vrienden van Compact Disk Dummies muzikaal naar een veel hoger niveau tilden. Maar dat hadden wij na een zestal luisterbeurten ook al gehoord. Een interview met de drie van Uberdope verschijnt later op Gentenaar.be. De video van Wow, de eerste single uit kan u nu al beluisteren en bekijken.  Voor het extra concert van Uberdope, op 6 maart 2019, in de balzaal van de Vooruit, zijn wel nog tickets beschikbaar. Info over de fluistersessie op de
</doc>
<doc id="16" genre="news" gender="?">
Roberto Martinez naast bondscoach nu ook technisch directeur
 Na het vertrek van Chris Van Puyvelde naar China gaat de voetbalbond niet op zoek naar een nieuwe technisch directeur. Die functie wordt toegevoegd aan het takenpakket van de bondscoach van de Rode Duivels, Roberto Martinez. “Van Puyvelde blijft nog drie weken in functie en dan is het mijn beurt”, aldus de bondscoach. “Ik wil Chris bedanken voor zijn werk en ik wens hem ook geluk in China. Ik zie geen probleem. Ik volgde het Belgisch voetbal en de ontwikkelingen allemaal al van dichtbij op. Op elk niveau. Ook bij de jeugd en futsal. We zijn een weg ingeslagen en blijven die volgen. Met mij als technisch directeur in nauwe samenwerking met CEO Peter Bossaert.”
</doc>
<doc id="17" genre="news" gender="?">
Herne sport tegen kanker
  Herne - Een hele dag lang zorgde Herne Leeft samen met een aantal Hernse verenigingen en het fitnesscentrum Go Well er voor dat er zaterdag een hele dag gesport werd in en rond het Dominicanessenklooster. Men kan deelnemen aan zumba, tai-chi, yoga, spinning, step, line-dance en andere sporten. De volledige opbrengst van het evenement Herne Spot'Telt gaat naar Kom op tegen Kanker.
</doc>
<doc id="18" genre="news" gender="?">
Lieveheersbeestjes overal in huis - waar komen die ineens vandaan?
 Ineens zijn ze er, met tientallen tegelijk. Lieveheersbeestjes in vensterbanken, op witte muren en in hoeken van de kamer. Kwamen er afgelopen week al opzienbarende berichten uit Groot-Brittannië over de vliegende beestjes, afgelopen weekeinde werden de insecten ook in Nederland veelvuldig opgemerkt. Waar komen die ineens allemaal vandaan? "De meeste daarvan zaten al in je huis", vertelt Vincent Kalkman van EIS Kenniscentrum Insecten. "Normaal kruipen ze vanaf september in hoekjes en spleten om daar te overwinteren, maar door de warmte van de afgelopen dagen zijn ze weer actief geworden. En dan zie je dus ineens al die beestjes in huis kruipen en vliegen." Kalkman deed de afgelopen jaren landelijk onderzoek naar de aanwezigheid van lieveheersbeestjes in Nederland. "De Aziatische is verreweg de meest voorkomende soort in Nederland. Die heeft een voorkeur om in huizen te overwinteren." De soort is dit jaar geholpen met de lange, warme zomer, denkt hij. "Het Aziatische lieveheersbeestje is de enige soort die meerdere generaties per jaar voortbrengt. In warme jaren zoals dit jaar kunnen zich drie generaties voortplanten. En ja, dan krijg je er ineens wel heel veel." Een geruststelling: in de winter eten ze niet, dus dan richten ze ook geen schade aan in huis. "Maar als je er echt van af wil, kun je ze het beste opvegen met stoffer en blik en buitenzetten", adviseert Kalkman, "dan gaan ze naar de buren." Ramen en deuren goed dichthouden, net als bij muggen, helpt volgens hem het beste om de kevertjes buiten te houden. Gevaarlijk zijn ze niet, zegt Kalkman, al gaan er verhalen over mensen die gebeten worden en allergisch zijn voor het gele gif wat de diertjes afscheiden als ze zich bedreigd voelen. "Maar die verhalen zijn heel zeldzaam, voor zover ik weet komt dat niet vaak voor." Pas aan het eind van de winter worden de insecten weer actief. Als ze uitvliegen, zitten ze massaal in tuinen en bossen. "En dan is iedereen weer hartstikke blij met die beestjes", zegt Kalkman, "want daar maken ze zich nuttig als bladluisbestrijders." Op Twitter wordt veelvuldig melding gemaakt van lieveheersbeestjes die zich verzamelen op zonnige oppervlakten, in vensterbanken en op plafonds.
</doc>
<doc id="19" genre="news" gender="?">
Agent schuldig na doodschieten zwarte tiener in Chicago
 Het is voor het eerst in zo’n vijftig jaar dat een agent in Chicago schuldig is bevonden aan doodslag tijdens diensttijd. De strafmaat wordt later bekend. Jason van Dyke, een blanke agent die in 2014 de zwarte tiener Laquan McDonald doodschoot in Chicago, is vier jaar later door een rechtbankjury schuldig bevonden aan doodslag. Het is voor het eerst in ongeveer vijftig jaar dat een agent in Chicago schuldig is bevonden voor doodslag tijdens diensttijd. Dat meldt persbureau AP. De rechter moet nog beslissen over de uiteindelijke straf van Van Dyke, die nu maximaal twintig jaar kan krijgen. Hij is naast doodslag ook schuldig bevonden aan zware mishandeling. Mogelijk valt zijn straf lager uit, omdat hij een agent is en het daardoor extra zwaar zal krijgen in de gevangenis. De agent werd eerst beschuldigd van moord, maar de jury geloofde dat Van Dyke zich bedreigd voelde door McDonald, omdat hij een mes bij zich droeg en dat volgens de agent weigerde neer te leggen. Maar volgens de jury was het door Van Dyke gebruikte geweld onnodig en onredelijk. “Dit vonnis biedt validatie en een gevoel van rechtvaardigheid voor veel inwoners van Chicago, Cook County en daarbuiten… de Afro-Amerikaanse gemeenschappen in ons land”, zei de speciaal aanklager Joseph McMahon nadat het vonnis was voorgelezen. De advocaat van de agent noemde Van Dyke “een offerlam” van de politiek “om zichzelf te redden”. Hij zei dat het “een trieste dag was voor de handhavers van de wet” omdat dit vonnis volgens hem laat zien dat agenten hun werk niet normaal kunnen doen. In zijn dertien jaar bij de politie werden er zeker twintig klachten ingediend door burgers tegen Van Dyke, waarvan acht vanwege het gebruik van buitensporig geweld. Op 20 oktober 2014 schoot Van Dyke zeker zestien keer op de 17-jarige McDonald, terwijl hij al na het eerste schot op de grond lag. Het duurde meer dan een jaar voordat de politie de dashcam-beelden wilde vrijgegeven waarop het incident te zien is. Toen dat uiteindelijk gebeurde in november 2015 zorgden de beelden voor grote verontwaardiging in het hele land en hevige protesten in Chicago. Op de beelden is te zien hoe McDonald ‘s nachts over een donkere verlaten vierbaansweg loopt. Hij wordt ingesloten door agenten en politieauto’s, maar loopt van de politie weg. De agenten trekken hun wapens en vrij snel daarna opent één van hen het vuur. Van de acht aanwezige agenten opende Van Dyke als enige het vuur, bleek achteraf. Later werd bij een autopsie geconstateerd dat McDonald de hallucinerende drug PCP in zijn bloed had toen hij werd doodgeschoten. Let op: onderstaande beelden kunnen schokkend zijn (omschreven passage vanaf 5:10). De politiecommissaris van Chicago werd ontslagen na de publicatie van de beelden. Ook kreeg de familie van McDonald in 2015 5 miljoen dollar (4,6 miljoen euro) schadevergoeding van de stad Chicago. Daarnaast leidde de zaak tot een onderzoek door het ministerie van Justitie dat een “sterke doofpotcultuur” aantrof bij de politie van Chicago. Dat leidde vervolgens tot plannen voor vergaande politiehervormingen. Politiegeweld tegen Afro-Amerikanen is een groot probleem in de VS. Op andere plekken in Amerika speelden vergelijkbare zaken die voor veel onrust zorgden en wereldwijd aandacht kregen. Zo waren andere slachtoffers van blank politiegeweld Michael Brown in Ferguson, Eric Garner in New York, Walter Scott in South Carolina en Freddie Gray in Baltimore. In Baltimore en Ferguson liepen de protesten tegen politiegeweld flink uit de hand. De autoriteiten in Chicago vreesden dat er in de aanloop van het vonnis deze zaterdag opnieuw protesten zouden uitbreken in de stad. Daarom werden er zo’n 4.000 extra agenten ingezet. Uiteindelijk bleven de protesten zeer beperkt. Een paar honderd mensen gingen de straat op, maar de mars verliep rustig.
</doc>
<doc id="20" genre="news" gender="?">
‘Tijd voor nieuwe generatie’, aldus Pechtold – maar wie?
 Opvolging Een gedoodverfde opvolger voor Pechtold is er niet. D66 kan kiezen tussen jonge Kamerleden en ervaren ministers. Hoe nu verder met D66? Alexander Pechtold zegt zelf dat hij al vanaf maart van dit jaar wist dat hij zou vertrekken. En toch: een duidelijke opvolger is er niet en een plan evenmin, zo op het oog. In de partij klinken heel wat namen. De enige hint van Pechtold zelf: „Het is tijd voor een nieuwe generatie.” Het zou dus zomaar chaos kunnen worden komende dinsdag, wanneer de Tweede Kamerleden van D66 een nieuwe fractievoorzitter kiezen. Die moet uit de fractie zelf komen, zo zijn de regels. Pas bij de volgende Tweede Kamerverkiezingen komt er een lijsttrekkersverkiezing en kunnen ook kandidaten van buiten zich aanmelden. De Kamerleden zelf moeten zich ondertussen afvragen: wil ik mezelf nu al naar voren schuiven, met het risico dat ik er nog niet helemaal toe ben en het misloopt? Of pas later? Over de procedure van komende dinsdag is op zondag bij Kamerleden nog weinig bekend. Het lijkt er nu op dat de kandidaatstelling, de presentatie en de stemming allemaal op één fractievergadering zullen plaatsvinden. De nieuwe D66-leider zal zich moeten invechten, ook bij de coalitie – de fractievoorzitters van de VVD, het CDA en de ChristenUnie kennen elkaar door en door, vooral door de erg lange kabinetsformatie vorig jaar. Het wordt a hell of a job , zegt een betrokkene. Toch blijkt dat het eisenlijstje niet iedereen afschrikt. De belangrijkste kandidaten: D66-Kamerlid Jan Paternotte. Foto Koen van Weel/ANP  „Premier Paternotte, dat klinkt toch fantastisch?” Voor de Tweede Kamerverkiezingen van vorig jaar spreekt Paternotte met NAP, een Amsterdamse nieuwssite. Later zegt hij dat hij het bedoelde met een knipoog, maar hij is niet bescheiden over zijn ambitie. Dat is hij ook niet vlak na de afscheidsspeech van Pechtold . Voor de camera van de NOS zegt hij dat hij zichzelf niet uitsluit als nieuwe partijleider. Paternotte is al op jonge leeftijd politiek betrokken. Op twintigjarige leeftijd is hij voorzitter van de Jonge Democraten (JD), de politieke jongerenorganisatie van D66. Hij krijgt dan internationale aandacht met de TourNEE: tijdens de campagne van Geert Wilders tegen de Europese Grondwet wordt zijn campagnebus gevolgd door die van de JD. Die spreken iedereen die Wilders ook spreekt om ze te voorzien van argumenten. Daarna wordt Paternotte raadslid in Amsterdam. In 2011 wordt hij fractievoorzitter van de Amsterdamse afdeling. Onder zijn leiding verstoot D66 in de hoofdstad de PvdA voor het eerst van de troon. Paternotte zit sinds maart vorig jaar in de Tweede Kamer voor D66. Hij beheert de portefefeuilles Luchtvaart en Integratie. Ook is hij verantwoordelijk voor de partijcampagne voor de Provinciale Statenverkiezingen (maart 2019) en de Europese Parlementsverkiezingen (mei 2019). D66-Kamerlid Sjoerd Sjoerdsma. Foto Koen van Weel/ANP In zijn biografie op de website van de Tweede Kamer staat dat Sjoerdsma hoopt dat de ervaring die hij opdeed in crisisgebieden goed van pas komt in de Kamer. „Als diplomaat werk je voortdurend met het besef dat je je woorden goed moet kiezen en sta je voor moeilijke kwesties.” Sjoerdsma heeft vooral internationale ervaring. Hij werkte als diplomaat voor het ministerie van Buitenlandse Zaken in Ramallah, op de Westelijke Jordaanoever, en op de ambassade in Kabul. Ook Sjoerdsma liet meteen na het vertrek van Pechtold weten dat hij zichzelf niet uitsluit als nieuwe partijleider. Sinds september 2012 is Sjoerdsma Tweede Kamerlid voor D66. Hij heeft een zware portefeuille, met onder meer buitenlandse zaken, terrorisme en hij voert het woord over MH17. Sjoerdsma was campagneleider tijdens de afgelopen Tweede Kamer- en gemeenteraadsverkiezingen. D66-Kamerlid Rob Jetten. Foto Bart Maat/ANP Jetten kreeg de afgelopen maanden de taak om, samen met het wetenschappelijk bureau van D66, de kroonjuwelen van de partij op te poetsen. Daarmee kreeg hij de verantwoordelijkheid over een voor de partij heilig onderwerp. Zijn resolutie ‘Democratie van Nu’, met vijftien voorstellen om de democratie te verbeteren, werd afgelopen weekend tijdens het congres in stemming gebracht. Het werd, hoewel met heel wat moties en amendementen, aangenomen. Jetten zit pas sinds maart vorig jaar in de Tweede Kamer. Pechtold vond hem zo’n groot talent dat hij hem eigenlijk meteen staatssecretaris van Economische Zaken wilde maken. Dat ging op het laatste moment niet door. Hij voert nu het woord over het thema waar de partij zich op profileert: klimaat en energie. Ook heeft hij onder meer gaswinning, spoor en economische zaken in zijn portefeuille. Voor zijn Kamerlidmaatschap was Jetten fractievoorzitter van D66 in Nijmegen. Daarbij had hij een managementfunctie bij ProRail. Jetten heeft ook als beleidsmedewerker voor de D66-fractie in de Eerste Kamer gewerkt en hij is voorzitter geweest van de Jonge Democraten. Jetten staat bekend als een keurig Kamerlid. Hij weegt zijn woorden goed af. Voor dezelfde camera waar Sjoerdsma en Paternotte hun ambitie uitspraken, zei Jetten alleen dat de fractie er dinsdag over gaat praten. Minister voor Ontwikkelingssamenwerking Sigrid Kaag. Foto Patrick van Katwijk Als ze partijleider zou willen worden, is de kans groot dat ze een lijsttrekkersverkiezing zou winnen. Kaag is zeer geliefd binnen de partij. De Abel Herzberg-lezing die ze ruim een week geleden hield, over populisme, de rechtstaat en over het gevaar van zwijgen, versterkt dat gevoel alleen nog maar verder . Het was de boodschap die D66-leden zo ontzettend graag wilden horen. Haar naam viel geregeld bij leden tijdens het afgelopen partijcongres. Maar de crux zit in het woordje ‘als’. Een fractievoorzitter moet gehaaid zijn, houden van het spel en het debat. Kaag lijkt zich tot nu toe vooral met de inhoud bezig te houden. Ze wordt door vriend en vijand geprezen om haar vakinhoudelijke kennis. Kaag heeft vooral internationale ervaring. Ze werkte jarenlang als VN-gezant en kreeg internationale bekendheid toen ze in samenwerking met de OPCW de missie leidde om het chemische wapenarsenaal in Syrië te verwijderen en te vernietigen. Minister van Binnenlandse Zaken Kajsa Ollongren. Foto Bart Maat/ANP Ze was er niet tijdens het historische congres waarop Alexander Pechtold zijn vertrek kenbaar maakte. Ze twitterde dat ze het congres moest missen, omdat ze griep heeft. „Zo balen!” Nadat bekend was geworden dat Pechtold zou stoppen, retweette ze een tweet van het officiele D66-account. Een eigen dankwoord, zoals veel D66-collega’s wel deden, verscheen niet op haar account. Toen Alexander Pechtold in 2006 de lijsttrekkersverkiezing won, bood hij Ollongren een plek aan op de lijst voor de Tweede Kamerverkiezingen. Daarover zei ze later: „Wat doorslaggevend was, was dat Alexander Pechtold mij heel indringend vroeg.” Ze belandde op nummer 5, de partij kreeg 3 zetels. Ollongren begon haar carrière op het ministerie van Economische Zaken. Later stapte ze over naar Algemene Zaken, waar ze als secretaris-generaal de belangrijkste ambtenaar voor premier Rutte werd. In 2014 werd Ollongren wethouder in Amsterdam. Afgelopen jaar werd Ollongren vice-premier en minister van Binnenlandse Zaken. In die functie moest ze een voor D66 zeer pijnlijke maatregel uit het regeerakkoord uitvoeren: het afschaffen van het raadgevend referendum. Het ontnam haar tot nu toe de kans om zich te profileren als het grote politieke talent van D66. Niet iedereen is enthousiast over Ollongren. Sommigen vinden dat ze koel en afstandelijk overkomt. De vraag is of dat kiezers aantrekt. Kiest de partij toch voor een tussenpaus met ervaring, dan zou vicefractievoorzitter Kees Verhoeven een logische optie zijn. Ook onderwijswoordvoerder Paul van Meenen kent de partij goed. Pia Dijkstra maakte afgelopen jaar indruk binnen de partij met de donorwet. Iemand die zes jaar geleden uit de politiek vertrok, maar zich er weer steeds nadrukkelijker in begint te mengen, is Boris van der Ham. Hij is betrokken bij Opfrissing, een groep D66’ers die de partij scherp wil houden op het thema bestuurlijke vernieuwing.
</doc>
<doc id="21" genre="news" gender="?">
Filipijns eiland Boracay heeft stranden uitgemest
 Amsterdam - Een halfjaar lang waren toeristen niet welkom op het Filipijnse paradijs-eiland Boracay. Te smerig, te druk, te vervuild. Deze week opent de poort weer, en zijn ook Nederlandse toeristen weer welkom. Al zijn nog lang niet alle hotels open en de bouwwerkzaamheden nog in volle gang. 
</doc>
<doc id="22" genre="news" gender="?">
Pleegouders gezocht
 Belangstellenden zijn welkom op een van de informatiemomenten. Het eerste infomoment vindt zaterdag 10 november plaats in Hasselt. Het infomoment vangt aan om 10 uur. Info en inschrijven op www.pleegzorglimburg.be. 
</doc>
<doc id="23" genre="news" gender="?">
Bremtkermis brengt recordbedrag op
  Bierbeek - Maar liefst 10.000 euro werd zaterdag overhandigd aan vijf goede doelen, de opbrengst van veel zweet en hard werken tijdens twee weekends Bremtkermis. Maar ook vier zestigjarigen gaven de opbrengst van hun verjaardagsfuif, 2300 euro, aan het goede doel. De eerste twee weekends van augustus sloeg vzw Bremtkermis haar feesttent op aan de kapel op de Bremt. Ondanks de hitte werd het een recordeditie, die 10.000 euro in het laatje bracht. Dit bedrag werd zaterdag overhandigd aan vijf goede doelen: Vzw Oostrem kreeg 5000 euro, vzw Monte Rosa kreeg 2000 euro, Ave Regina kreeg 1000 euro, LFP kreeg eveneens 1000 euro en ook Salvenbos kreeg 1000 euro. Vier 60-jarigen vierden in augustus hun verjaardag met een fuif in de feesttent, dit bracht 2300 euro op, een bedrag dat ze zaterdag overhandigden aan Vzw Oostrem.
</doc>
<doc id="24" genre="news" gender="?">
Bestelwagen ramt drie geparkeerde auto’s en woning: “De klap was immens. Ons hele huis daverde”
  Kuurne / Wevelgem / Ledegem -  Een spectaculair ongeval richtte vrijdagmorgen een ravage aan in de Moorseelsestraat in Sint-Eloois-Winkel. Een bestelwagen belandde in een gracht en werd daarna tegen drie geparkeerde auto’s en een huis gekatapulteerd. “Ze rijden hier veel te snel.”  Een spectaculair ongeval richtte vrijdagmorgen een ravage aan in de Moorseelsestraat in Sint-Eloois-Winkel. Een bestelwagen belandde in een gracht en werd daarna tegen drie geparkeerde auto’s en een huis gekatapulteerd. “Ze rijden hier veel te snel.” Lander (20) en Marlies Debu (26) uit de Moorseelsestraat wisten vrijdagmorgen meteen dat het menens was. “Rond 5.45 uur was er een immense klap. Ons hele huis daverde. Ik dacht meteen dat iemand in de gevel was gereden”, zegt Marlies. Haar broer Lander was al eerste uit bed en vloekte toen hij de voordeur opendeed. Hij trof er een ware ravage aan. Een bestuurder van een bestelwagen van de firma BCV uit Kuurne was op de landelijke weg de controle over het stuur verloren. “Ik probeerde nog te corrigeren, maar ik belandde in de gracht. Daarna werd ik in de lucht gekatapulteerd”, zegt de arbeider uit Gullegem, die onderweg was om een collega op te pikken in Moorsele. Bestuurder ongedeerd De bestelwagen belandde op de Opel Tigra van Marlies, die voor het huis stond geparkeerd. Haar wagen werd meters ver geduwd en ramde nog twee auto’s van garagist Wouter Callebert, die naast het huis ASC Cars runt. De bestelwagen zelf, een lange Mercedes Sprinter, belandde op zijn zijkant. “Twee voorbijgangers hebben me eruit geholpen”, zegt de Gullegemnaar, die als bij wonder ongedeerd bleef. “Ik heb enkel wat pijn aan mijn arm door de airbag en aan mijn borst door de gordel.” Ook de gevel, een bloembak en een afdak van het huis raakten beschadigd. “Het is het huis van mijn ouders, maar zij zijn er deze week niet”, zegt Marlies. “Gelukkig is er binnenshuis op het eerste gezicht geen schade.” Racebaan De brandweer kwam ter plaatse, omdat een paal van het afdak bij de voordeur was weggeduwd, maar hoefde niet te stutten. Ook Wouter Callebert aanschouwde de schade met lede ogen. “De twee auto’s die zijn vernield, zijn van klanten”, zucht de garagist. “Ik had ze hier voor de deur gezet omdat de koer volstond, zoals ik geregeld doe.” Volgens Wouter, Marlies en de brandweermannen wordt er in de straat veel te snel gereden. “Het is hier net een racebaan”, zegt Wouter. “Het is niet de eerste keer dat hier een ongeval gebeurt. Er moet echt iets aan worden gedaan, we hebben het al meerdere keren gemeld. Ingedeukte koffer “Iedere dinsdagmorgen komt mijn zus haar kindjes brengen, ik mag er niet aan denken dat het toen was gebeurd”, zegt Marlies. De Opel van Marlies was rijp voor de schroothoop. Ze kon met moeite nog haar spullen uit de volledig ingedeukte koffer halen. “Ik had mijn wagen nodig om op mijn werk bij Jobfixers in Kortrijk te geraken, maar ik zal een andere oplossing moeten zoeken.”
</doc>
<doc id="25" genre="news" gender="?">
Kiki sloeg bij eerste tennisles ooit al 100 keer over
 Berkel en Rodenrijs - Supertrots zijn Leonie en Hans Bertens op hun nichtje Kiki, die vandaag aan de slag mag op de tennisbaan van de prestigieuze WTA Tour Finals in Singapore. 
</doc>
<doc id="26" genre="news" gender="?">
‘Vleesconsumptie zorgt voor tweemaal hogere uitstoot dan transport’
 Dat stelde ondernemer André Jurres in een pleidooi voor heldere klimaatdoelen. De voorstellen voor een klimaatakkoord liggen op tafel en kunnen voldoende zijn om de uitstoot van broeikasgassen in twaalf jaar te halveren. Het komt nu aan op echte gedragsverandering die door de politiek moet worden gestimuleerd. Een van de noodzakelijke stappen, betoogt Jurres begin oktober in NRC , is een forse inkrimping van de veestapel, want die zorgt voor tweemaal zoveel uitstoot als al het transport bij elkaar. Jurres zegt zijn betoog onder meer te baseren op het rapport Livestock’s long shadow van de voedselorganisatie van de Verenigde Naties FAO uit 2006. Dit rapport opende voor velen de ogen voor de milieugevolgen van de landbouw. Niet eerder werd door de FAO zo duidelijk bewezen dat veeteelt, en daarmee de vleesconsumptie, een grote mondiale bijdrage levert aan het broeikaseffect. Landbouw zorgt volgens het rapport voor een aandeel van 18 procent in de mondiale emissie van broeikasgassen. „Dit is een hoger aandeel dan van transport.” Het FAO stelt zelf niet expliciet dat de uitstoot tweemaal hoger is dan die van transport. Een overzicht op de site van de Amerikaanse milieudienst EPA komt wel in die buurt. Landbouw zorgt daarin voor 24 procent van de mondiale emissie. Transport voor 14 procent. De cijfers die door EPA worden gebruikt dateren uit 2014 en zijn afkomstig van de IPCC, het klimaatbureau van de VN. Volgens die cijfers zorgen „landbouw, bosbouw en ander landgebruik” voor een emissie van jaarlijks tien tot twaalf gigaton aan broeikasgassen, „bijna een kwart” van de mondiale uitstoot. Dat komt vooral voor rekening van de veeteelt. Transport is goed voor zeven gigaton. Eén gigaton is een miljard ton. De cijfers in Nederland liggen anders, bijvoorbeeld omdat hier geen ontbossing plaatsvindt. Het Planbureau voor de Leefomgeving komt in zijn recente Balans van de Leefomgeving uit op een landbouwuitstoot van 34,5 miljoen ton. Verkeer was in 2016 goed voor 35 miljoen ton. „Wij gaan er altijd van uit dat de veestapel voor zeker 10 procent aan de emissie van Nederland bijdraagt”, zegt landbouwspecialist Andy Palmen van Greenpeace. „Tegelijkertijd willen we ons niet te zeer mengen in cijferdiscussies. Wat tel je allemaal mee? De ontbossing voor de soja voor koeien? De uitstoot van weidegrond die je zonder vee onder water zou kunnen zetten?” Jurres stelt in zijn artikel dat de twee miljard levende wezens die wekelijks „tot hapklare brokken” worden verwerkt voor de uitstoot zorgen. Niet alle veeteelt leidt direct tot vleesconsumptie, ook melkkoeien zorgen voor uitstoot. Varkens, vleesrunderen en pluimvee zorgen volgens de FAO voor zo’n 60 procent van de uitstoot, melkkoeien voor 20 procent. De rest komt van onder meer schapen en geiten. Grootste oorzaak van de uitstoot is, ook weer volgens de FAO, de voedselproductie voor de beesten (45 procent) en de methaanuitstoot (39 procent). Methaan is als broeikasgas ruim twintig maal zo schadelijk als CO 2 . Ook lachgas, dat vrijkomt uit mest, is een broeikasgas. Het is onmogelijk om de uitstoot van verschillende sectoren als landbouw en verkeer precies te bepalen. De afbakening – waar houdt de invloed van landbouw op – leidt snel tot politieke discussies. De stelling dat onze vleesconsumptie tot een tweemaal hogere uitstoot leidt dan die van transport is dan ook niet op detailniveau te beoordelen. Als we de cijfers van het IPCC als uitgangspunt nemen, blijkt de uitstoot door landbouw en ander landgebruik 1,7 maal zo hoog te zijn als die van transport. Daarvan uitgaande beoordelen we de uitspraak van Jurres als half waar .
</doc>
<doc id="27" genre="news" gender="?">
Marc Snoeck wordt nieuwe burgemeester van Halle
  Halle - Donderdagavond laat na dagen van intensieve onderhandelingen, is er in Halle een coalitie gevormd die de komende zes jaar Halle zal besturen.. Het zijn SP.A; CD en Groen die de handen in elkaar slaan. N-VA valt net als in 2012 uit de boot. De kaarten lagen niet eenvoudig in Halle: N-VA verloor een zetel maar bleef wel de grootste partij. Vooruitgang viel vooral te noteren in het links progressieve kamp met SP.A en en vooral Groen die van eensklaps van een naar vier zetels klom. CD moest twee zetels inleveren maar onderging wel een grondige verjongingskuur. Open VLD verloor nog zwaarder. "Er zijn heel veel gesprekken geweest tussen SP.A, N-VA, CD en Groen. Uiteindelijk bleek het water met N-VA inhoudelijk toch iets te diep. De programma's van SP.A, Groen en CD sloten beter bij elkaar aan. Zo gaan we dan ook de komende zes jaar voor een progressief verhaal. We gaan voor een menselijk, eerlijk, zorgzaam en gezond beleid", aldus Marc Snoeck, kopman van SP.A. "We willen behouden wat goed is én we gaan voor zichtbare en positieve nieuwe realisaties uit de drie partijprogramma's. Een belangrijk beleidspunt wordt inspraak en communicatie want we willen samen zoeken naar wat goed is voor deze stad". In onderling overleg werd beslist dat Marc Snoeck de nieuwe burgemeester wordt van Halle. Voor SP.A blijven Peggy Massien en Johan Servé schepen. Voor Groen nemen Bram Vandenbroecke en marijke Ceunen deze taak op zich. Voor CD treden Dieuwertje Poté, Pieter Busselot en Christophe Merckx toe tot het schepencollege. Wie not-amused is bij deze gang van zaken is opnieuw N-VA. "Wij worden als grootste partij van Halle voor de tweede keer opzij geschoven. Dit is opnieuw een coalitie tegen N-VA", concludeert N-VA-lijsttrekker Jeroen Hofmans. "N-VA had zondagavond al meteen het initiatief genomen om een stabiele en werkbare meerderheid op de been te brengen die rekening hield met de verkiezingsuitslag. De gesprekken verliepen constructief maar niemand was echt bereid tot concrete afspraken. We betreuren het dat Groen de verliezende coalitie heeft gedepanneerd om zo CD en SP.A in het stadhuis te houden. Net het tegenovergesteld als wat de kiezer zondag heeft beslist", aldus nog Jeroen Hofmans.
</doc>
<doc id="28" genre="news" gender="?">
Jaren procederen over topmedicijn
 Radboud Universiteit De ontwikkeling van een gel tegen brandwonden is in gevaar door onmin tussen de Radboud Universiteit en een spin-off-bedijf. De Radboud Universiteit in Nijmegen is al ruim vier jaar verwikkeld in rechtszaken en conflicten over de exploitatie en eigendom van een biogel die onder meer wordt toegepast voor de genezing van brandwonden. Daardoor dreigt de ontwikkeling van deze veelbelovende uitvinding, die in het toonaangevende wetenschappelijke tijdschrift Nature is gepubliceerd, in gevaar te komen. Na minstens vier kort gedingen lopen er nu twee rechtszaken in Arnhem en Den Bosch. Tegenover elkaar staan de directeur van het spin-off-bedrijf met zijn echtgenote en de universiteit. De directeur van het spin-off-bedrijf Secmatix is de in Zwitserland wonende Nederlander Jan-Alexander Nagy. Hij is benoemd door zijn echtgenote Birgitte Kool, die via het Zwitserse Acublue AG de meerderheid van de aandelen van Secmatix beheert en door de Radboud Universiteit als minderheidsaandeelhouder werd aangesteld. Kool is van beroep projectmanager van een groot Zwitsers transportbedrijf en wil nu door middel van een aandeelhoudersvergadering haar aandelenbezit zodanig uitbreiden dat de universiteit minder dan 1 procent van de aandelen overhoudt. Met twee kort gedingen bij de rechtbank en het gerechtshof heeft de universiteit deze verwatering tijdelijk tegengehouden en nu is er in Den Bosch een bodemgeschil over de zaak. Als het echtpaar in het gelijk wordt gesteld, zou het vrijwel alle rechten op de gel en de toekomstige opbrengsten kunnen verwerven. Afgelopen juni spande Nagy al een kort geding aan om voorinzage te krijgen in alle wetenschappelijke publicaties van de Radboud Universiteit over de biogel. Succes bleef uit: de directeur verloor. De universiteit wenst een gezamenlijke exploitatie. Daarom had de universiteit in 2014 het octrooi gratis ingebracht en een lening van vijf ton aan Secmatix verstrekt. Om greep te houden op haar uitvinding heeft de universiteit de licentieovereenkomst met de spin-off ingetrokken. Daar procedeert het echtpaar Nagy Kool tegen in Arnhem. De biogel met de naam polymer polyisocyanide (PIC) werd in 2012 bij toeval uitgevonden door de hoogleraren chemie Paul Kouwer en Alan Rowan. De nieuwe substantie leverde in 2013 een publicatie in Nature op. Bij verwarming wordt de gel hard, bij afkoeling zacht, precies omgekeerd van wat gebruikelijk is. De gel laat vloeistoffen door maar houdt bacteriën buiten. Dat maakt de gel geschikt voor de genezing van brandwonden. Na gebruik kan de gel door afkoeling vloeibaar worden gemaakt en van de wond worden verwijderd. Maar er kunnen ook celstructuren mee worden geproduceerd, voor onder meer onderzoek naar kanker. De kortgedingrechter had de verwatering van de universitaire aandelen al tijdelijk stopgezet. Ze beschouwde de echtelijke band tussen de directeur en de grootaandeelhouder „mogelijk” als ontoelaatbare belangenverstrengeling. Intussen leiden alle rechtszaken ertoe dat geld voor ontwikkeling van de supergel naar juridische bestemmingen gaat. De advocaten worden mede betaald door de spin-off-bedrijfjes die de nieuwe technologie moeten ontwikkelen en exploiteren, gaf Nagy tijdens een zitting toe. Die bedrijfjes hebben subsidie gekregen van ZonMw, een overheidsinstelling die medisch onderzoek financiert. Volgens een woordvoerder van ZonMw wordt nu nagegaan of deze subsidie alsnog kan worden ingetrokken. En dat terwijl de Radboud Universiteit juist hoopte dat een spin-off- bedrijf de wondergel rendabel zou maken, zodat de wetenschappers zich volledig konden richten op het onderzoek. Nu wijzen beide partijen naar elkaar voor het regelen van externe financiering. Maar zolang de processen voortsukkelen, is daar weinig kans op. Onder druk van de Bossche rechter Van Dam proberen de partijen nu opnieuw tot een gesprek te komen om de zaken onderling te schikken. „Ik zie een berg papier”, zei deze tijdens de laatste zitting in september toen een van de claims op tafel lag. „Ik zie geen voorstel om tot een oplossing te komen, alleen brieven, geen voorstellen. Waarom komt het niet van de grond?” Er ligt nu een beslag van de Radboud Universiteit op Wound-ex, een van de twee dochterbedrijven van Secmatix. Dirkjan Masman, die voor het Radboudumc verantwoordelijk is voor de commerciële ontwikkeling van de wondergel, zei voor de rechtbank van Den Bosch dat hij nergens méér spijt van had dan van de overdracht van het basisoctrooi aan Secmatix: „Op deze manier worden we uit ons eigendom ontzet.” Hij erkent: „Ik was niet alert genoeg om de zeggenschap in balans te houden.” Maar directeur Nagy vindt dat het geld hem toekomt. „Jaren heb ik feitelijk onbezoldigd gewerkt”, zei hij op de zitting in Den Bosch. Hij heeft nog nooit een managementvergoeding en evenmin de beloofde bonus gekregen, benadrukte hij. „U hebt een probleem dat dit conflict continu doorgaat”, merkte rechter Van Dam op tegenover Nagy. „Het water staat u aan de ene kant aan de lippen en aan de andere kant voert u een proces dat bakken met geld kost.” Zolang de procedure loopt, willen de partijen geen commentaar geven. De universiteit heeft de wijze van overdracht van technologie aan spin-off-bedrijfjes inmiddels grondig veranderd. Les één: geef een andere partij geen controlerende meerderheid.
</doc>
<doc id="29" genre="news" gender="?">
Zwaar verlies voor CSU bij deelstaatverkiezingen in Beieren
 Volgens de eerste prognose heeft de partij een historisch slecht resultaat behaald. Ook de SPD leed een dramatisch verlies. De conservatieve Beierse partij CSU heeft deze zondag bij de deelstaatverkiezingen een zwaar verlies geleden. Volgens de eerste prognose heeft de partij 35,5 procent van de stemmen gekregen. Dat zou een historisch slecht resultaat zijn en meer dan tien procentpunt minder dan in 2013, toen de CSU nog 47,7 procent kreeg. De verkiezingen zijn in heel Duitsland met grote spanning gevolgd, omdat de CSU coalitiepartner is in de landelijke regering van bondskanselier Merkel (CDU). Een aangeslagen CSU kan een ernstige risicofactor zijn voor de stabiliteit van de toch al wankele coalitie van CDU, CSU en SPD. Ook de SPD leed een dramatisch verlies, en zou van 20,6 procent gekelderd zijn naar 9,5 procent. De Groenen verdubbelden hun resultaat, van 8,6 naar 19 procent - waarmee de partij in grootte de tweede van Beieren zou zijn geworden. De AfD komt uit het niets op 11 procent, ongeveer zoveel als op basis van de peilingen werd verwacht. De CSU heeft de afgelopen zeven decennia vrijwel steeds een absolute meerderheid gehad in het deelstaatparlement van Beieren, met slechts een onderbreking van enkele jaren, waarin ze een coalitieregering moest vormen. In de landelijke politiek is de macht van de CSU, waarop alleen mensen in Beieren kunnen stemmen, gebaseerd op haar bijzondere brede steun in de grootste deelstaat van het land. Op basis daarvan kon ze zich opwerpen als vertegenwoordiger van heel Beieren. Dat is niet goed meer mogelijk als ze een gewone, grote partij is, die een coalitie met andere partijen moet vormen. De Groenen profiteerden vooral van de neergang van de SPD. Het lijkt erop dat ze ook kiezers trokken die voor het eerst mochten stemmen, die uit andere deelstaten komen en voor het eerst in Beieren mochten stemmen, en ook kiezers die ontevreden zijn over de CSU. De Groenen profileren zich, niet alleen in Beieren maar ook in de rest van het land, steeds meer als een partij die pragmatisch kan zijn en tot regeren bereid is. In Baden-Württemberg zijn de Groenen de grootste partij, en regeren ze met de CDU onder een Groene minister-president. De spanningen tussen CSU en CDU hebben de regering de afgelopen zes maanden twee keer aan de rand van een crisis gebracht. Peilingen gaven aan dat veel mensen in Beieren die van oudsher op de CSU stemmen, ontevreden waren over de harde confrontatiekoers die de partijleiding voer ten opzichte van bondskanselier Merkel. Andere kiezers van de oude CSU-aanhang waren juist zo fel tegen de vluchtelingenpolitiek van Merkel en haar regering, dat ze overliepen naar de AfD. CSU-voorzitter Horst Seehofer (en minister van Binnenlandse Zaken) en de Beierse minister-president Markus Söder konden dat tij niet keren – ze hekelden Merkel en haar beleid wel, en pleitten voor een restrictiever beleid, maar bleven deel uitmaken van Merkels regering. Op basis van de slechte peilingen voor de CSU begonnen Seehofer en Söder elkaar de afgelopen weken al de schuld te geven van het verwachte slechte resultaat.
</doc>
<doc id="30" genre="news" gender="?">
Maandag gemeenteraad Halen
 De eerste maandag is de vaste vergaderdatum van de raad. De zitting vindt plaats in de raadzaal van het stadhuis op de Markt. Ze vangt aan om 20 uur. De zitting is openbaar. Iedereen mag ze dus bijwonen. Info: stad Halen, Markt 14, tel. 013/61.81.20, info@halen.be, www.halen.be.
</doc>
<doc id="31" genre="news" gender="?">
’Veteranen-strijd met Harry en Meghan bewijst kracht van de mens’
 AMSTERDAM - Twee dozijn Nederlandse helden gaan vanaf morgen in Sidney tijdens de Invictus Games voor goud. De spelen voor gewonde veteranen waar Nederland steevast prima bij presteert, worden steeds populairder. Dat is volgens betrokkenen te danken aan het gezicht van het evenement prins Harry, zelf een Afghanistan-veteraan. Met zijn vrouw prinses Meghan opent hij de vierde editie van de Invictus Games. Het evenement komt in 2020 naar Den Haag, de eerste keer dat het buiten het Gemenebest wordt gehouden. Volgens initiatiefnemer Mart de Kruif kunnen de spelen op een bijzonder warm welkom in ons land rekenen. ,,Iedereen voelt dat het gaat om meer dan wedstrijden en medailles. De deelnemers zijn mensen die allemaal hebben gezegd: ik richt me op dat ik nog wel kan. Je ziet bij de games hoe sterk de mens is en dat wordt gewaardeerd”, zegt de generaal b.d. Lees het hele artikel: ’ Helden meten veerkracht ’ 
</doc>
<doc id="32" genre="news" gender="?">
Louis Andriessen: ‘Ik ben de strikte regels een beetje ontgroeid’
 Compositie Louis Andriessen componeerde een nieuw orkeststuk. NRC volgde hem een half jaar tijdens zijn werk. Donderdag gaat ‘Agamemnon’ in première bij het New York Philharmonic onder leiding van Jaap van Zweden . Van zijn magnum opus De Materie tot zijn recentste opera Theatre of the World , in het oeuvre van Louis Andriessen wemelt het van historische figuren als de zeventiende-eeuwse atomist David Gorlaeus, de middeleeuwse mystica Hadewijch en de renaissance-geleerde Athanasius Kircher. Opvallend: met uitzondering van Odysseus’ Women (1995) bleef de Griekse mythologie tot nu toe relatief onontgonnen terrein voor de componist. Het gevolg van een nogal moeizame gymnasiumperiode, vertelt Andriessen: „Het schoolhoofd zei: ‘Jij beschouwt het speelkwartier als het hoogtepunt van de dag’.” 65 jaar later achtte Andriessen de tijd rijp voor een inhaalslag. Toen het New York Philharmonic hem in 2016 de Kravis Prize for New Music toekende, begon hij zich voor de bijbehorende compositieopdracht een slag in de rondte te lezen over de Trojaanse oorlog. Een en ander leidde tot een nieuw orkestwerk, Agamemnon , dat op 4 oktober in wereldpremière gaat onder Jaap van Zweden. NRC volgde het compositieproces op de voet. Een making of. „Componeren begint voor mij gewoonlijk met veel lezen en aantekeningen maken”, zegt Louis Andriessen (79) op zijn werkkamer aan de Keizersgracht. Op de vleugel naast zijn schrijftafel ligt een stapel boeken: onder meer de Ilias in een recente vertaling van Imme Dros, de Oresteia van Aischylos, Euripides’ Iphigeneia in Aulis en - „onvermijdelijk” - The Greek Myths van Robert Graves. „Daarin staan alle verbanden tussen die figuren tot in detail beschreven. Om knettergek van te worden.” Al in een vroeg stadium raakte de componist gefascineerd door Agamemnon, aanvoerder van de Grieken in de Trojaanse oorlog. „Ik was meteen geboeid door die naam. Drie symmetrische groepjes van drie letters, dat heeft iets magisch. Ook de persoon intrigeerde me. Hij was een schurk, maar ook een groot heerser. Hij joeg mensen bij bosjes over de kling, was bijna bereid om zijn dochter Iphigeneia te offeren, maar welbeschouwd was dat allemaal om de eer van zijn broer te redden. Trouwens, hij was een echte vrouwenman. Dan wordt het interessant natuurlijk.” Eigenlijk was Agamemnon een nogal ironisch geval wil Andriessen maar zeggen. „Dat bedoel ik overigens niet grappig. Mijn definitie van ironie is eerder filosofisch: alles draagt z’n tegendeel in zich. Dat geldt voor het leven, en zonder twijfel voor goede kunst. Daar is altijd meer aan de hand. De lach van Mona Lisa, daar valt helemaal niets te lachen. Dat voel je meteen.” Of muziek ook ironisch kan zijn? „Natuurlijk. De Bolero van Ravel: een langgerekt crescendo, terwijl er eigenlijk helemaal niets gebeurt. Die dubbelzinnigheid maakt het tot een onbeschrijflijk complex stuk. Die paradox, iets dat tegelijkertijd iets anders is, die zoek ik ook in wat ik maak.” Waarvan akte in het ‘liedje’ dat Andriessen componeerde voor Iphigeneia. „Dat ziet er nu heel fraai uit. Een beetje sentimenteel zelfs met dat ontroerende b-klein. Maar iets moois moet je niet ordinair laten worden, dat heb ik van Michel Legrand geleerd. Dus die begeleiding met dat scherpe ritme gaat nog een octaaf naar beneden. Het moet iets duisters krijgen. Die schat weet natuurlijk heel goed wat haar boven het hoofd hangt. Van de andere kant is ze ook een beetje een flirt.” Wa-wa-wa-waaa doen de blazers op een zwoel samba-ritme. „In het verleden heb ik een aantal grote, streng-structurele stukken gemaakt. Daarin mocht heel veel niet en legde ik mezelf strikte regels op. Dat is leuk, maar ik ben het een beetje ontgroeid. In dit stuk ben ik vrijmoediger te werk gegaan. Hoewel, je moet wel blijven uitkijken. Als iedereen verwacht dat je naar links gaat, moet je meteen naar rechts. Dat wist Haydn al.” Volgens Andriessen heeft Agamemnon veel te maken met filmmuziek: „Dat is een genre dat vraagt om monteren en snel wisselen. Je moet contrasten durven maken in sfeer en kleur. Ook de timing is belangrijk. In dit werk heb ik een filmische timing nagestreefd.” Ter illustratie pakt hij de openingsmaten erbij, een oproep tot de strijd met schallende trompetten, grommende bassen en aanzwellende dondertrommels. Denk aan marcherend voetvolk en rollende strijdwagens. „Hobbelende paardjes”, aldus de componist. „Het is de kunst om zo’n passage net iets te lang op te rekken. Daarmee wek je de suggestie dat er ik weet niet wat te gebeuren staat. Een regisseur als Hitchcock zou het ook zo aanpakken.” Ook veelzeggend voor het filmische karakter van de muziek is de opmerking ‘symfonische film’, die Andriessen in een vroeg stadium boven een aantekening krabbelde, al was het maar om het stempel ‘symfonisch gedicht’ voor te blijven. Die vergelijking ligt met een thematiek als deze natuurlijk voor de hand, geeft hij toe. „Toch dekt ze de lading niet. Ik werk niet met een gedetailleerd programma en ontwikkel geen narratief. Ik denk in beelden en korte karakterschetsen. Het publiek moet het doen met een lijstje met vijf dramatis personae. Meer geef ik ze niet.” Neem Achilles. „Dat was toch wel een vrij geniaal ventje”, zegt Andriessen. „Hij kon heel goed overweg met de speer en ook ontzettend hard lopen. De snelvoetige, werd ie genoemd.” Bladerend in zijn schetsboek: „Ik ben net klaar met een passage waarin ik ’m laat rennen. Hier, die snelle loopjes boven dat hoekige basje. Nu lijkt het nog een pianostukje, maar ik ga het heel afwisselend orkestreren. Hij moet echt door het orkest hollen straks. Wat ik goed vind is dat de noten een heel ander karakter hebben dan je zou verwachten bij zo’n vechtersbaas. Het heeft iets lichts, bijna scherzo-achtigs.” Over ironie gesproken. „Mijn broer Jurriaan, die ook componist was, heeft in de jaren vijftig eens een televisie-operaatje gemaakt. Dat was nieuw in die tijd. Uitgangspunt was een kort verhaal van Tsjechov, over een oude acteur die na een uitvoering van Shakespeares Troilus en Cressida in zijn eentje dronken staat te wezen op het toneel. Hij draagt het kostuum van Kalchas, de vader van Cressida. Kalchas verschijnt natuurlijk ook in de Ilias , als de waarzegger van de Grieken. Wat vreemd is, want als je de literatuur erop naslaat, blijkt hij eigenlijk een Trojaan die is overgelopen naar de vijand. Fout in de oorlog. Met al die aanknopingspunten stond voor mij vast dat Kalchas een plek moest krijgen in mijn stuk. Ik stelde me hem voor als een oude brompot die een beetje binnensmonds zit te mopperen. „Hier krijg je dat gemompel op een presenteerblaadje aangereikt: twee bassleutels, parallelle kwarten. Die klinken zo laag nooit helemaal zuiver, maar dat is precies de bedoeling. Dat is echt Kalchas voor mij. Komt ie aan sukkelen hoor, natuurlijk te laat. Een beetje zoals Misha Mengelberg dat kon. Dat was geen mopperkont, maar hij kwam wel al-tijd mompelend te laat binnen. Liefst door de verkeerde deur. „Ja ik denk dat Misha door mijn hoofd speelde, toen ik dit componeerde. Dat is ook niet zo gek, want hij is onlangs overleden, dus ik heb veel aan hem gedacht.” „Een nieuw stuk betekent altijd een zekere mate van experiment. Ik vind het vervelend om dingen te doen die ik al kan. Voor Agamemnon heb ik mij daarom voorgenomen om grote verschillen te maken tussen stevige tutti’s en veel dunner bezette passages. Het wordt een partituur met hoekjes waar van alles gebeurt met slechts een paar instrumenten. Dat gemompel van Kalchas in de contrabassen bijvoorbeeld, zoiets is vrij nieuw voor mij. „Er is een passage waar ik nu al trots op ben, vooral omdat ze nogal riskant is. Middenin het stuk begint een saxofoon plotseling een heel lange solo te spelen. Ik ben heel benieuwd hoe dat gaat werken, al weet ik zeker dat die solo op zich helemaal goed is. Er gaat een mooi soort non-bravoure vanuit, een bijna kinderlijke ontroering. Over de precieze instrumentatie zit ik nog een beetje te tobben. Ik dacht in eerste instantie aan een altsax, maar dat is me toch te gewoontjes. Het zou mooier liggen in het lage register van de sopraan. Dat gaat heel bijzonder klinken. „Ik vertelde al eens dat ik het in dit stuk belangrijk vind om zoveel mogelijk shots verschillende kleuren te geven. Dat heeft te maken met de filmische connotaties. In een werk als De Tijd , waarin het gaat over duur en lengte, zou het bijvoorbeeld een gruwelijke misser zijn om veel te wisselen van instrumentatie, maar Agamemnon vraagt erom. „Dat betekent concreet dat ik instrumenten moet uitsparen. Zo’n liedje van Iphigeneia, dat moet gespeeld worden door hobo’s, daar is geen speld tussen te krijgen. De melodie leent zich daarvoor. Die is een beetje knijperig en huilerig. Fluiten zouden dan veel te briljant zijn, klarinetten te soepel. Hobo’s dus, maar die gaan er alleen uitspringen als ik ze in het voorgaande niet te veel gebruik. En dan hebben we het nog niet eens over de begeleiding. Ik heb een soort liefdesrelatie met lage klarinetten, maar die gebruik ik ook al onder die solo. Dus misschien daar dan toch maar fagotten. Je ziet, het is nog even een puzzel.” „Vroeger was het heel modieus om twee bij elkaar passende beeldjes op de schoorsteenmantel te zetten. Een herdertje en herderinnetje bijvoorbeeld, een pendant heette dat met een deftig woord. Ik vermoed dat Agamemnon ook een pendant vormt met mijn vorige orkestwerk Mysteriën . Het zijn in zekere zin tegenpolen. Een woest duiveltje en een verheven engeltje. Zoiets.” Toch hebben de twee composities, nog afgezien van hun gedeelde symfonische bezetting [zie inzet, red.], ook veel met elkaar te maken. Beide stukken voeren terug naar bronnen van de Westerse cultuur: de Griekse mythologie in Agamemnon , de christelijke spiritualiteit in Mysteriën . „Die twee horen natuurlijk bij elkaar”, zegt Andriessen. „Beide zijn een soort oerfictie en dat bevalt mij zeer goed als kunstenaar. Kijk, ik heb een goede katholieke opvoeding gehad en dat was een uitstekende leerschool in het omgaan met de fantasie. De verbeelding is voor mij oneindig veel belangrijker dan de realiteit, of zoiets als ‘het nieuws van de dag’. Ik heb steeds meer met het ‘ouds’, om het zo maar eens te zeggen.” Het symfonieorkest speelde in het oeuvre van Louis Andriessen lange tijd een opvallend kleine rol. Na zijn orkeststuk Anachronie I (1967) nam de componist zich voor om nooit meer voor een symfonische bezetting te schrijven. In plaats daarvan richtte hij zijn eigen ensembles op, en werd hij een belangrijke drijfveer achter de internationaal geroemde Nederlandse ensemblecultuur. Het jaar 2013 bracht een kentering: voor het jubilerende Concertgebouworkest componeerde Andriessen Mysteriën , een orkestraal zesluik, geïnspireerd op teksten van de 15de-eeuwse mysticus Thomas a Kempis. Voor Agamemnon (2017), gecomponeerd in opdracht van het New York Philharmonic, dook Andriessen in de Griekse mythologie.
</doc>
<doc id="33" genre="news" gender="?">
Pas openen in het jaar 6939
 In deze rubriek elke week iets wat zoek is. Deze aflevering: te goed verstopte tijdcapsules. Ook iets kwijt? Stuur een mail naar kwijt@nrc.nl In 1938 werd ter gelegenheid van de wereldtentoonstelling New York een slanke, torpedovormige cilinder vijftien meter diep begraven. Een tijdcapsule, propvol voorwerpen en documenten, bedoeld om latere generaties een beeld van het leven in de twintigste eeuw te geven. Hij mocht pas na vijfduizend jaar, in 6939, geopend worden. De New Yorkse tijdcapsule maakte school. Bij wereldtentoonstellingen, bij de opening van scholen, wegen en gebouwen werden tijdcapsules begraven of ingemetseld. Vooral in de Verenigde Staten, maar ook daarbuiten. Volgens een schatting van de International Time Capsule Society zijn er nu wereldwijd tussen de tien- en vijftienduizend tijdcapsules geplaatst. De bedenkers van capsules staan voor een paradoxale opgave. Aan de ene kant wil je dat je boodschap aan de mensen van de toekomst niet kwijtraakt, en dat ze op tijd worden ingelicht over de plaats waar die te vinden is. Voor de New Yorkse capsule is een uitvoerige handleiding gemaakt die naar belangrijke musea, bibliotheken, tempels en kloosters in de hele wereld is gestuurd. De bedoeling is dat ze die handleiding goed bewaren en hem op tijd vertalen als het Engels een vergeten taal dreigt te worden. Aan de andere kant moet een capsule beschermd worden tegen de nieuwsgierigen die vóór de geplande datum de capsule willen openbreken. Daarom moet je hem goed wegbergen en niet rondbazuinen waar je capsule ligt. Een comité in Wilkinsburg, een plaatsje in de Amerikaanse staat Pennsylvania, nam geen risico. In het diepste geheim begroeven ze in 1962 een capsule die pas in 1987 geopend mocht worden, als de stad honderd jaar bestond. Maar toen het zover was wist niemand waar de capsule lag. Er is nog wat gegraven, maar tevergeefs. In Corona, Californië, waren in de jaren dertig zeventien capsules begraven, die in 1985 open mochten. Ondanks de inzet van radar-apparatuur is er niets van teruggevonden. Ergens in een kantoor in Manhattan is in 1960 een capsule ingemetseld met de voorspellingen van wereldleiders voor het jaar 2000. Onvindbaar. Enzovoorts. Het zijn niet de enige kwijtgeraakte capsules, het zijn er veel meer. Er is een lijst met de most wanted time capsules , en de Time Capsule Society vermoedt zelfs dat 80 procent van alle ooit geplaatste tijdcapsules nu al zoek is. Heel jammer, en een mooie illustratie van het feit dat goed opbergen vaak de vijand van terugvinden is.
</doc>
<doc id="34" genre="news" gender="?">
Polen op ramkoers met Brussel:  toch weer 27 rechters ingezworen
 Escalatie  De benoeming is een verdere escalatie in het dispuut met de Europese Commissie over de ontmanteling van de Poolse rechtsstaat. De Poolse president Andrzej Duda heeft woensdag 27 nieuwe rechters ingezworen in het Hooggerechtshof, nadat de nationaal-conservatieve regeringspartij Recht en Rechtvaardigheid (PiS) hun voorgangers met gedwongen pensioen gestuurd had. Die benoeming is een verdere escalatie in het dispuut met de Europese Commissie over de ontmanteling van de Poolse rechtsstaat. De Commissie spande in september een rechtszaak aan tegen Polen voor het Europese Hof van Justitie, omdat het gedwongen pensioen van Poolse hoge rechters in strijd is met Europese wetgeving en „het principe van een onafhankelijke rechtspraak ondermijnt”. Daarbij vroeg de Commissie ook aan het Europese Hof alle benoemingen van nieuwe rechters te bevriezen. Het Hof zal zich hier binnenkort over uitspreken. Maar met het benoemen van 27 nieuwe rechters, bovenop de eerdere aanstelling van een tiental in september, is Warschau de Europese rechters te snel af. Ook gaat president Duda in tegen een vonnis van een Poolse rechtbank, die al opgedragen had nieuwe benoemingen op te schorten. De stoelendans in het Hooggerechtshof, dat onder meer verantwoordelijk is voor het goedkeuren van verkiezingsuitslagen, is het culminatiepunt van de complete vertimmering van de Poolse rechtspraak. Eerder plaatste de regering al loyalisten in het Grondwettelijke Hof, de Poolse Raad voor de Rechtspraak, het OM en de presidia van lagere rechtbanken.
</doc>
<doc id="35" genre="news" gender="?">
Meldertse tuinkabouters bij "Make Belgium great again' (VTM)
  Hoegaarden - Frances Lefebure en het team van Make Belgium Great Again (VTM) plaatstt tuinkabouters bij mensen voor de deur. Om Belgium great te maken? Wat is Frances van plan met al deze tuinkabouters? Het antwoord krijgen we dinsdag om 20u30 in de voorlaatste aflevering van , het avondprogramma op VTM. Daarin worden grote en kleine problemen aangepakt "om het leven hier een tikkeltje aangenamer te maken". In Hoegaarden was een probleem gerezen met avontuurlijke tuinkabouters. De kleuterschool Boskabouters uit Meldert zat daar achter. Hoe het afloopt is dinsdag te zien. 
</doc>
<doc id="36" genre="news" gender="?">
‘Als Vrouwen Vrienden Zijn’ zindert in poëtische feestelijkheid
 Twee vriendinnen ontmoeten elkaar op wat middagen. Een stuk of tien ontmoetingen zijn het, maar de verslavende tekst van Hannah van Wieringen doet je snakken naar méér. ‘Als Vrouwen Vrienden Zijn’ van Bellevue Producties Gezien: 6/10, Theater Bellevue, Amsterdam. Tournee: t/m 18 december 2018 www.viarudolphi.nl Als Hannah van Wieringen een nieuwe theatertekst schrijft, wil je daar - denkbeeldig - een ‘unboxing video’ op YouTube aan wijden: de woorden één voor één uitpakken, ze uit het knisperende plastic tillen en voor je uitstallen. Deze tekst wil je delen, iedere zin doet je verlangen naar de volgende. Dat was al zo bij Mahler & Kokoschka, de prachtige voorstelling van Ulrike Quade Company dit voorjaar, waarvoor Van Wieringen de tekst schreef. Het is opnieuw zo bij Als Vrouwen Vrienden Zijn . Voor dit stuk bewerkte Van Wieringen een aantal van haar columns uit vakblad Theatermaker . Het zijn gestileerde gesprekken, even afgemeten als aangekleed, even alledaags als eloquent. Een tiental ontmoetingen van twee dertigers, fijn naturel gespeeld door Janneke Remmers en Eva Marie de Waal. Ze bezoeken een museum of ballet, filosoferen en horen elkaar uit. Aan het begin stelt één van hen: ‘Het valt me de laatste tijd opeens op dat er zoveel minder verhalen zijn over hoe we met doorleven moeten omgaan.’ Van Medea weet ze alles, ‘maar niets over wat er daarna gebeurt […]. Er zijn toch technisch meer dinsdagmiddagen met niets erin?’ Uit die momenten bestaat Als Vrouwen Vrienden Zijn : geen grote gebeurtenissen, hoogstens de uitlopers daarvan (een huilbui, de twijfels). In eindregie van Matijs Jansen krijgt iedere ontmoeting een eigen karakter. Op het ene moment staan de vrouwen onder een peertje, dan glijdt de enscenering van intiem naar uitgesproken. Een hoekig bankje vormt het middelpunt van het toneelbeeld, dat mooi strak is vormgeven door Miek Uittenhout. De titels van de scènes verschijnen pixel voor pixel, de zon komt op (in latjes, heldergeel). Deze voorstelling zindert je tegemoet in een poëtische feestelijkheid. Je kan enkel balen als het laatste woord is uitgesproken. Verwoed graaf je nog even in de verpakking, maar ze zijn op, de woorden. Jammer.
</doc>
<doc id="37" genre="news" gender="?">
Arrestatie jeugdbende na branden Noordwijk
 Noordwijk - Maar liefst zestig agenten zijn maandagochtend in alle vroegte bezig geweest met een grote actie om jongeren van een jeugdbende van hun bed te lichten. De zes, in de leeftijd tussen 16 en 23 jaar, worden ervan verdacht betrokken te zijn geweest bij de brandstichtingen die de wijk Boerenburg in Noordwijk in de greep hield. De brandstichtingen vonden allemaal plaats begin juni rond het Rederijkersplein in de Zuid-Hollandse badplaats. Omwonenden trokken hierop aan de bel en deden onder andere in De Telegraaf hun beklag over de groep jongeren die in de buurt voor flink wat overlast zorgde. Zo werd in een nacht een vuilniscontainer, een bouwkeet en een busje van een school voor speciaal onderwijs in de fik gestoken. Burgemeester Jan Rijpstra kondigde een noodverordening af in het gebied tussen de Van de Mortelstraat, Hooweg, Northgodreef en Duinwetering. Burgemeester Rijpstra liet destijds weten dat de maat vol was en dat hij er alles aan zou doen om het gedrag van de groep, dat voor een groot deel uit Marokkaanse jongeren bestond, een halt toe te roepen. Zo werd de naam van een wijkagent groot op een muur gekalkt. Omwonenden lieten weten doodsbang te zijn. Bekijk ook: De extra surveillance en het gebiedsverbod in de avonduren voor de jongeren zorgen ervoor dat het in ieder geval hierna een stuk rustiger werd. In de tussentijd werd een onderzoek gestart door de politie-eenheid Den Haag naar de brandstichters. De afgelopen maanden bracht een speciaal team de groep die mogelijk betrokken was bij de brandstichtingen en vernielingen in kaart. In september werden al drie arrestaties verricht. Dit ging om jongeren uit dezelfde groep. Zij worden verdacht van handel in verdovende middelen en zitten nog vast in afwachting van hun proces. Maandagochtend om 06.30 werden door zestig agenten op vier adressen in Noordwijk, een adres in Voorhout en een in Leiden tegelijkertijd een inval gedaan. Hierbij werden zes verdachten uit hun bed gehaald. Vijf van hen zouden betrokken zijn geweest bij de brandstichtingen en vernielingen. Een wordt verdacht van medeplegen. Twee van hen zouden ook nog hebben gehandeld in verdovende middelen. De politie laat weten meerdere aanhoudingen niet uit te sluiten omdat de groep die voor de overlast in Noordwijk zorgt uit veel meer jongeren bestaat. Teamchef Noordwijk-Teylingen Henk Woppenkamp roept bewoners uit de wijk Boerenburg zich op te melden als ze nog meer informatie hebben over de criminele activiteiten. „We hechten veel waarde aan goed contact met onze inwoners. Samen staan we sterk”, aldus de teamchef. 
</doc>
<doc id="38" genre="news" gender="?">
Vrijdag herdenking drie oorlogsslachtoffers 1943
  Glabbeek - Glabbeek herdenkt de dood van Jozef Denruyter, René Laermans en Georges Lambrechts op 19 oktober 1943. Op vrijdag 19 oktober organiseert de gemeente Glabbeek, in samenwerking met Defensie, om 19u een muzikaal omkaderde herdenkingsviering in de kerk van Glabbeek. Er volgt een bloemenhulde ter nagedachtenis van de moordexact 75 jaar geleden tijdens WO II. Jozef Denruyter, René Laermans en Georges Lambrechts (20 tot 33 jaar)Vrijdag gherdebking drie oorlogsslchtoffers 1943 maakten tijdens de oorlogsjaren deel uit van een groepje gewapende weerstanders van de Nationale Koninklijke Beweging (NKB). Zewerden gepakt bij een actie om het olierijke koolzaad te vernietigen. Daarop volgde de doodstraf.
</doc>
<doc id="39" genre="news" gender="?">
Verrassende 'droomcoalitie van Di Rupo' in nieuw Brussels stadsbestuur
 Naast de PS, Groen-Ecolo en Change.Brussels zal ook DéFI deel uitmaken van het nieuwe Brusselse stadsbestuur. Dat bevestigt Bart Dhondt (Ecolo-Groen) aan . ‘De ambities en verwachtingen liggen torenhoog, dus willen we besturen met een zo groot mogelijke meerderheid.’ Nog geen dag na de gemeenteraadsverkiezingen van 14 oktober maakten de PS van zittend burgemeester Philippe Close en Ecolo-Groen bekend dat ze een linkse coalitie in de hoofdstad op de been zouden brengen. Ook de ene zetel van Change.Brussels, de burgerbeweging van voormalig SP.A-schepen Ans Persoons, werd al snel aan boord gehesen. Nu blijkt dat ook DéFI (3 zetels) deel zal uitmaken van het nieuwe Brusselse stadsbestuur. Daarmee komt aan Franstalige zijde de droomcoalitie van Elio Di Rupo op de been, die eerder had gezegd dat hij op zoveel plaatsen als mogelijk meerderheden wilde zien ontstaan rond PS, Ecolo en DéFI. ‘We zijn hier natuurlijk ontzettend blij mee. De kiezer heeft ons vorige week een mandaat gegeven om voluit te gaan voor stevige hervormingen, onder meer op het vlucht van luchtkwaliteit en mobiliteit’, zegt Bart Dhondt. ‘En grote hervormingen verwezenlijkt krijgen, is makkelijker wanneer je kan steunen op een groot draagvlak binnen de gemeenteraad.’ Met DéFI erbij zal het nieuwe Brusselse stadsbestuur kunnen rekenen op een meerderheid van 30 op 49 zetels. Dhondt: ‘DéFI heeft zich volledig ingeschreven in het voorlopige bestuursakkoord dat nu al is onderhandeld. Samen met ons gaan ze voluit voor schone lucht, vlottere mobiliteit en goed bestuur.’ Intussen begint ook het toekomstige schepencollege vorm te krijgen. PS krijgt 6 schepenen, Ecolo-Groen 4 en DéFI en Change.Brussels beiden een. De schepenen voor Ecolo-Groen worden Benoit Hellings, Bart Dhondt, Zoubida Jellab en Arnaud Pinxteren. ‘Dat betekent dat Benoit Hellings en Arnaud Pinxteren hun zitjes als volksvertegenwoordigers zullen afstaan’, besluit Dhondt. Wie welke portefeuille krijgt, is nog geen uitgemaakte zaak.
</doc>
<doc id="40" genre="news" gender="?">
Brantano lanceert nieuw winkelconcept
 In Schelle en Sint-Denijs-Westrem heeft Brantano gisteren de eerste vestigingen geopend van haar nieuwe winkelformule ‘Boutik by Brantano’. De nieuwe formule, die eerder dit jaar werd aangekondigd, moet volgens ­moederbedrijf FNG de “hoogwaardige bestemmingswinkel voor mode en schoenen” worden. De formule legt de ­focus op modemerken van het middensegment tot de bovenkant van de markt, aangevuld met een hoogwaardig aanbod schoenen. De komende maanden gaat het beursgenoteerde FNG het nieuwe winkelconcept grondig uittesten en klaarmaken voor verdere uitrol in 2019. De groep met hoofdzetel in Mechelen ziet potentieel voor een dertigtal Boutik by Brantano-winkelpunten.
</doc>
<doc id="41" genre="news" gender="?">
Gijzelnemer Keulen is 55-jarige Syriër
 De man die maandag een vrouw en meisje enkele uren vasthield in een apotheek woont sinds 2015 in Duitsland. Hij ligt nog in coma in een ziekenhuis. De man die op het centraal station van Keulen maandag een vrouw en een jong meisje gijzelde is een 55-jarige Syriër. Dat heeft de politie van Noordrijn-Westfalen dinsdag gezegd op een persconferentie, melden Duitse media . De man woont sinds 2015 in Duitsland en is bekend bij de politie wegens onder meer diefstal, bedreiging en witwassen. Zijn motief is nog onduidelijk. De politie zegt aanwijzingen te hebben dat de man verward was, maar dat is nog niet officieel vastgesteld. Maandag gooide de Syriër bij een apotheek op het station van Keulen een brandend voorwerp naar binnen, waarna hij binnen de vrouw en het meisje enkele uren vasthield . De vrouw is dinsdag uit het ziekenhuis ontslagen. Het meisje moet nog geopereerd worden aan de brandwonden die ze opliep. Bij zijn arrestatie raakte de man ernstig gewond en hoewel hij nog altijd in coma ligt, verkeert hij inmiddels wel buiten levensgevaar. Na het beëindigen van de gijzeling heeft de politie een inval gedaan bij een opvanglocatie voor vluchtelingen waar de man woonde. Elders zijn zijn zoon en broer gelokaliseerd en verhoord. Zijn vrouw woont nog in Syrië en heeft volgens het Duitse programma WDR aktuell tot twee keer toe tevergeefs een asielaanvraag gedaan in Duitsland.
</doc>
<doc id="42" genre="news" gender="?">
Dwangsom dreigt voor UWV om beveiliging internetportaal
 Het UWV krijgt van de Autoriteit Persoonsgegevens nog een jaar om de beveiliging van gevoelige gegevens op orde te krijgen. Het UWV krijgt nog een jaar om de beveiliging van een van zijn internetportalen op orde te krijgen. Anders legt de Autoriteit Persoonsgegevens (AP) een dwangsom op van 150.000 euro per maand. Dat besloot de toezichthouder dinsdag. Als het UWV op 31 oktober 2019 de beveiliging van het werkgeversportaal niet op orde heeft wordt de maandelijkse dwangsom van kracht. In het portaal wordt privacygevoelige informatie over onder meer ziekteverzuim van werknemers verwerkt, maar het is alleen met een wachtwoord beveiligd. Dat is onvoldoende, stelt de Autoriteit. Daarom moet het UWV meerstapsauthenticatie invoeren. De dwangsom kan oplopen tot maximaal 900.000 euro, aldus de toezichthouder in een toelichting op het besluit . Het UWV heeft al plannen om aan te sluiten bij eHerkenning, een gestandaardiseerd systeem waardoor ondernemers veilig kunnen inloggen bij diverse overheidsinstanties. De dwangsom moet ervoor zorgen dat dit op tijd klaar is. Het UWV laat weten dat het systeem al gefaseerd ingezet wordt en dat het instituut er “alle vertrouwen” in heeft dat de beveiliging op orde is voor het verstrijken van de termijn. De AP constateerde in november dat er problemen waren met de beveiliging van het werkgeversportaal van het UWV. Volgens de toezichthouder schendt het UWV privacywetgeving door dergelijke gevoelige gegevens te beschermen via éénfactorauthenticatie (inloggen met alleen een wachtwoord). “Het gaat om gezondheidsgegevens van ontzettend veel mensen. Al deze mensen moeten ervan op aan kunnen dat het UWV zorgvuldig met hun gegevens omgaat”, aldus Aleid Wolfsen, voorzitter van de AP. Bij meerstapsauthenticatie loggen gebruikers in door een wachtwoord te combineren met bijvoorbeeld een code die per sms naar de telefoon van de gebruiker gestuurd wordt. Kwaadwillenden kunnen daardoor minder makkelijk bij de gevoelige gegevens. Naast het wachtwoord, moet dan ook de telefoon van de gebruiker buit gemaakt zijn.
</doc>
<doc id="43" genre="news" gender="?">
Feest voor eeuweling Frans in woonzorgcentrum Meulenbroek
  Hamme - Frans Van Bosstraeten is honderd jaar oud en dat wordt gevierd in woonzorgcentrum Meulenbroek, waar de nieuwe eeuweling sinds 2014 verblijft. Het OCMW-bestuur en de vrijwilligersgroep 'Wij Saam' boden aan de familie en de bewoners van de afdeling Lavendel een receptie aan. Burgemeester Herman Vijt overhandigde een geschenk namens het gemeentebestuur. Frans was beroepshalve leerkracht plantkunde aan de tuinbouwschool in Mechelen en fungeerde ook vaak als expert voor het gerecht om schade aan gewassen in te schatten. "Eigenlijk droomde ik ervan om journalist te worden", zegt de kranige honderdjarige, een trouwe abonnee van Het Nieuwsblad. "Dagelijks verslind ik jullie mooie krant. Als dat kan, wil ik graag een artikel schrijven over mijn jeugdvriend en gewezen wielerkampioen Stan Ockers. Uiteraard tegen betaling", zegt de nog zeer pientere eeuweling tijdens de festiviteiten.
</doc>
<doc id="44" genre="news" gender="?">
De curator kijkt mee welke medicijnen patiënten krijgen
 Artsen in het failliete IJsselmeerziekenhuis in Lelystad staan onder zware druk. De curator kijkt mee of patiënten niet te dure medicijnen krijgen. Andere ziekenhuizen proberen personeel weg te lokken. Het IJsselmeerziekenhuis met vestigingen in Lelystad, Dronten en Emmeloord mag dan wel sinds donderdag failliet zijn, het draait nog volledig. Want er is in de Flevopolder voor de meeste patiënten simpelweg nog geen alternatief. Alleen de kinderafdeling en verloskunde zijn al dicht. Jasper Zwiers, orthopedisch chirurg, vertelt namens de medische staf van het IJsselmeerziekenhuis dat artsen en verpleegkundigen hun werk onder zware druk moeten doen. Ze voelen de ‘marktwerking’ in de zorg nu in volle hevigheid, vertelt hij. Sinds dinsdag – toen voor Slotervaart en IJsselmeerziekenhuizen surséance werd aangevraagd - trekken detacheerders en andere ziekenhuizen uit de regio aan hun personeel. „Kom bij ons werken! Grijp deze kans!” Zij hebben te weinig personeel en willen dat van het IJsselmeerziekenhuis, zegt Zwiers. „Maar onze verpleegkundigen en artsen mogen van de curator helemaal niet weg. Wij zijn nu van de curatoren. Wij moeten (en willen) nu hier nog zorg leveren aan onze patiënten.” Bovendien: als een ziekenhuis niet draait, is ‘de boedel’ niks meer waard. Dat is van belang bij eventuele overnames. Het personeel hoopt dat het ziekenhuis intact blijft en op korte termijn wordt overgenomen door een andere serieuze partij. Veruit de meeste artsen in het IJsselmeerziekenhuis zijn in loondienst. Om die reden alleen al, spuugt Zwiers het begrip „stapel stenen” uit, waar minister Bruno Bruins (Medische Zorg en Sport, VVD) vrijdag over sprak. Het rijk gaat geen noodlijdende ziekenhuizen redden, zei Bruins in reactie op het faillissement van MC Slotervaart in Amsterdam en de IJsselmeerziekenhuizen. Patiënten moeten maar ergens anders heen. „We zijn niet de bank”, aldus Bruins. „Het gaat ons niet om het bewaken van een stapel stenen.” Chirurg Zwiers reageert: „Een stapel stenen? We hebben een relatie met onze patiënten. Zij vertrouwen ons. Ze vinden het al erg als iemand ánders de anesthesie toedient dan de persoon die ze eerder die week hadden ontmoet. Patiënten houden van vaste gezichten.” Goede artsen werken niet alleen maar volgens protocollen en richtlijnen, maar kijken naar het individu, zegt Zwiers. „Dat ontken je allemaal als je zegt dat een ziekenhuis een stapel stenen is en dat je de patiënten hupsakee met hun dossier naar een andere stapel stenen kunt verplaatsen.” Het ziekenhuis is volgens Zwiers nog gezegend met een begripvolle curator, die nu de hele dag door leveranciers van personeel én medicijnen moet overtuigen dat er voorlopig echt betaald zal worden. Daar heeft zorgverzekeraar Achmea voor gezorgd: er is voorlopig geld beschikbaar voor de zorg; elke week bekijkt de stafleiding met de curator wat er nodig is. Zwiers: „Neem het product dat bloedvaten openhoudt. Dat kost veel geld. Maar het kan het verschil zijn tussen géén been meer en wél je been behouden. De curator weet dat niet en vraagt dus de hele dag aan ons: hebben we dit nodig of niet? Maar haar team is geweldig: als wij ja zeggen, zeggen zij ook ja.” Voor goede zorg moet je eigenlijk altijd drie weken vooruit kunnen kijken, zegt Zwiers. „Want leveranciers kunnen niet altijd zomaar binnen een of twee dagen personeel of medicatie leveren. We moeten kunnen plannen. Nu gaan we elke maandag bedenken welk bedrag Achmea ons moet geven. Onze managers vormen nu een soort crisisteam. Ze hebben amper tijd om goede plannen voor een nieuwe organisatie te bedenken.” Bewoners van het platteland moeten eraan wennen dat ze verder moeten reizen voor hoogwaardige zorg en dat er niet in elke regio een ziekenhuis zal staan, zeggen zorgeconomen. Onder die noemer verdwenen of krompen de ziekenhuizen in Dokkum, Vlissingen, Hoogeveen en andere excentrische plaatsen al. Elke burger moet binnen 45 minuten met de ambulance bij een ziekenhuis kunnen komen, zegt de wet. En als dat kan, is er geen klein streekziekenhuis nodig. Maar, zegt Zwiers, ook voor alle andere zorg is 45 minuten veel. „Wij hebben hier allemaal ouderen die met de bus komen. Als die naar Harderwijk of Zwolle gaan, zijn ze straks anderhalf uur onderweg. Een uur in het ziekenhuis en anderhalf uur terug. Dan is naar het ziekenhuis gaan, wat veel ouderen een paar keer per maand moeten, een dagtaak.”
</doc>
<doc id="45" genre="news" gender="?">
‘Komische musical’ Expeditie Eiland zoekt het vooral in de overdrijving
 Worden ongemakken uit reality-televisie op een eiland nog grappiger met personages die zich voordoen als karikaturale typetjes? De musical Expeditie Eiland is een nogal zwalkende vertoning. Expeditie Eiland door Rick Engelkes Producties. Gezien: 28/10 in De Meervaart, Amsterdam. Tournee t/m 1/3. Inl. rep.nu Lastig: een tv-genre parodiëren dat op zichzelf al tamelijk lachwekkende kanten vertoont. Wat valt er nog te bespotten aan al die Expeditie Robinson -achtige programma’s waarin Bekende en/of Onbekende Nederlanders in verre oorden belanden om allerlei fysieke ongemakken ondergaan? Wordt dat grappig als die ongemakken nog eens extra worden overdreven met personages die zich voordoen als karikaturale typetjes? Expeditie Eiland , gepresenteerd als „komische musical”, zoekt het aanvankelijk vooral in de overdrijving, met scènes waarin nog smeriger spul moet worden gegeten dan in de echte tv-programma’s. Maar allengs raken de variaties op dat thema uitgeput. Waarna de schrijvers Allard Blom en Lucas de Waard een ernstiger toon trachten aan te slaan. Dan komen er steeds vaker particuliere bekentenisen van de deelnemers aan deze reality show uit de lucht vallen. Ze komen zelfs met een soort Russische roulette op de proppen, waarbij doden kunnen vallen. Dat is wel bespottelijk, maar niet lachwekkend. En dan gaat het ook over de beweegredenen van de makers van zulke shows. Over de kijkcijfers dus. Maar de auteurs blijven ambivalent over de machinaties in dit genre. Ze laten de ijdele presentator zeggen dat hij innig van alle kandidaten houdt, maar ’s mans ware aard blijft onduidelijk. Zo wordt Expeditie Eiland een nogal zwalkende vertoning, zonder enige compassie met de personages op te roepen. Alleen een volks echtpaar, gespeeld door Lone van Roosendaal en John Buijsman, weet af en toe te ontstijgen aan deze typetjesparade. Hun korzelige conversatietoon geeft sommige amusante zinnetjes – want die zijn er ook – een grappige lading die in de rest van deze voorstelling te vaak ontbreekt. De liedjes werden door muzikaal leider Rutger de Bekker in stevige gitaarrock gedoopt. Met een pakkende titelsong. Maar ook die kan niet alles goedmaken.
</doc>
<doc id="46" genre="news" gender="?">
Clash der Titanen
  Aarschot - Wie donderdag 4 oktober nog niet in de agenda had staan voor het ultieme debat, doet dat best nog snel. Het belooft alvast een spannende avond te worden. Met de politieke toestand van de laatste weken in Aarschot zorgt het debat van donderdag 4 oktober, een organisatie van de FB-groepen 'Zot van Aarschot' en 'Aarschot', beslist voor een zeer boeiende avond. Bart Schols is moderator van dienst. Tijdens het debat wordt teruggeblikt naar de voorbije zes jaar en vooruit gekeken naar de komende zes jaar. Wat zijn de standpunten van de lijsttrekkers en wat is er nog allemaal mogelijk wat coalities betreft? Je kan wellicht al heel wat antwoorden horen tijdens dit veelbelovend debat. Info Datum: Donderdag 4 oktober 2018 om 20u Plaats: Theaterzaal CC Het Gasthuis - Gasthuisstraat 22 Toegang: gratis
</doc>
<doc id="47" genre="news" gender="?">
Twee oude huisjes aan school worden gesloopt voor parking
 De huisjes staan momenteel al leeg. Op de plaats komt een tijdelijke parking in steenslagverharding. Net als aan de andere kant van het dorp achter het gemeentehuis, kan ook aan deze kant een plek voor langparkeren worden gemaakt. Samen met de tuinen gaat het om een hele oppervlakte. Het derde huisje, dat ook eigendom is van de gemeente, blijft staan. De huidige bewoners hebben de garantie gekregen dat ze voor de rest van hun leven mogen blijven huren van de gemeente, omdat ze er al zo lang wonen. (kma)
</doc>
<doc id="48" genre="news" gender="?">
Boston Red Sox winnen negende titel World Series
 In Los Angeles werden de Dodgers overklast met 5-1. Het is de vierde titel voor Red Sox sinds 2004, terwijl de Los Angeles Dodgers voor het tweede jaar op rij de finale verloren. Honkbalploeg Boston Red Sox heeft in de nacht van zondag op maandag beslag gelegd op de World Series, de titel in de Amerikaanse Major League Baseball. In Los Angeles werden de Dodgers met 5-1 verslagen. Daarmee werd het 4-1 voor Red Sox in een best-of-sevenserie , niet meer in te lopen voor de Los Angeles Dodgers. Boston Red Sox was al met afstand de beste ploeg in het reguliere seizoen, waarin het liefst 108 van de 162 wedstrijden in winst omzette. In de play-offs wonnen de Nederlander Xander Bogaerts en zijn ploeggenoten eerst van New York Yankees (3-1) en daarna ook van titelverdediger Houston Astros (4-1). In de World Series waren ze ook veel te sterk voor de Dodgers, die alleen de derde wedstrijd wisten te winnen, een slijtageslag over liefst achttien innings. Voor de ploeg uit Los Angeles was het de tweede verloren finale op rij . Vorig jaar legde het team met de Nederlandse pitcher Kenley Jansen het in de World Series af tegen de Astros. Eerste honkman bij Red Sox Steve Pearce werd uitgeroepen tot meest waardevolle speler (MVP) van de World Series. De 35-jarige Amerikaan verhuisde in juni van Toronto Blue Jays naar de Red Sox. Pearce sloeg drie homeruns in de World Series, waarvan twee in de laatste wedstrijd. “Honkbal is een grappige sport, je weet nooit waar dit spelletje je uiteindelijk brengt”, zei Pearce met tranen in zijn ogen. “Ik ben een lange reis achter de rug. Om hier nu met de beker te staan, is een droom die uitkomt.”
</doc>
<doc id="49" genre="news" gender="?">
Brantano lanceert nieuw winkelconcept
 In Schelle en Sint-Denijs-Westrem heeft Brantano gisteren de eerste vestigingen geopend van haar nieuwe winkelformule ‘Boutik by Brantano’. De nieuwe formule, die eerder dit jaar werd aangekondigd, moet volgens ­moederbedrijf FNG de “hoogwaardige bestemmingswinkel voor mode en schoenen” worden. De formule legt de ­focus op modemerken van het middensegment tot de bovenkant van de markt, aangevuld met een hoogwaardig aanbod schoenen. De komende maanden gaat het beursgenoteerde FNG het nieuwe winkelconcept grondig uittesten en klaarmaken voor verdere uitrol in 2019. De groep met hoofdzetel in Mechelen ziet potentieel voor een dertigtal Boutik by Brantano-winkelpunten.
</doc>
<doc id="50" genre="news" gender="?">
Radio Guga in CC Den Hoogen Pad
  Maldegem - Zaterdagavond 20 oktober verwelkomt CC Den Hoogen Pad Radio Guga in Adegem! Radio Guga is een straffe festivalband met Guga Baul als stemmenimitator, geruggesteund door een fantastische liveband. Trouw aan zijn talent kruipt Guga in de huid en het strottenhoofd van de meest uiteenlopende binnen- en buitenlandse muzikale grootheden. Ozark Henry, Gorki, Mumford & Sons, Novastar, Bart Peeters, Adamo, Bob Marley, Tourist LeMC, Jacques Brel, Gers Pardoel, Elvis Presley…. Radio Guga tovert ze schijnbaar moeiteloos op het podium in een wervelende show. De hits én de maestro’s volgen elkaar in sneltempo op, allemaal live én samen op één podium. Radio Guga is een staand concert. Zaterdag 20 oktober van 20.30 uur tot 22.30 uur CC Den Hoogen Pad Adegem Dorp 16/B 9991 Adegem € 25, € 22 (-26-jaar), € 24 (KABO), € 22 (GABO), € 28,00 (ADK) Koop je tickets online via www.maldegem.be/webshop, aan de kassa van CC Den Hoogen Pad of aan het UiTloket in het gemeentehuis.
</doc>
<doc id="51" genre="news" gender="?">
Burgemeester Luc Vleugels wil impasse wegwerken met 'Einsteincoalitie'
  Heist-op-den-Berg - De Heistse burgemeester Luc Vleugels wil op maandag 5 november samenzitten met de verschillende partijen om een doorbraak te forceren in de impasse waarin de coalitievorming in zijn gemeente zit. "Een Einsteincoalitie is misschien wel de oplossing." Vleugels zegt vrijdagavond in een persbericht dat zijn gemeente in een impasse zit. "Na twee intense weken onderhandelen zijn we er nog niet uit. Dat heeft geresulteerd in een hoogst opmerkelijk politiek gespannen klimaat voor Heist. Die impasse is niet wat de Heistenaar verdient. Fiere Heistenaars halen plots uit naar de politiek en zijn beschaamd. Als burgervader voel ik dat negativisme heel hard aan en lijd ik daaronder." "Ik stel voor dat iedereen zich eens grondig bezint. En het zal nuttig zijn om deieders ambities op een andere manier te vertalen, zodat ze niet meer botsen met die van anderen. Albert Einstein zei ooit dat je problemen die onoplosbaar lijken moet overstijgen. Misschien komen we dan wel tot een op het eerste gezicht weliswaar verrassende, maar achteraf bekeken toch wel logische oplossing." "Ik stuur als burgervader een uitnodiging aan de vertegenwoordigers van alle Heistse partijen die nu betrokken zijn in de onderhandelingen om op maandag 5 november om 20u, de eerste dag na de vakantie, samen te komen in het gemeenthuis om het te hebben over een Einsteincoalitie. Wat de Heistenaar zich daar bij mag voorstellen? Het moet een coalitie zijn die tegenstellingen overstijgend is en wellicht daarom ook breed en dus op zijn Duits zal zijn. Net als Einstein", zegt de burgemeester cryptisch. De voorbije week heeft Jan De Haes (N-VA) op eigen initiatief de rol van informateur gespeeld. Hij ontving alle partijen en vroeg hen om met een wit blad te vertrekken en aan een oplossing te werken. "Ik heb de informateur vandaag gevraagd om zo snel mogelijk zijn bevindingen neer te schrijven en te rapporteren naar alle partijen die hij geraadpleegd heeft, liefst nog deze week. Laat ons de inzichten van Jan gebruiken bij onze bezinning tijdens de komende dagen", aldus Luc Vleugels.
</doc>
<doc id="52" genre="news" gender="?">
"Coachme" - leermoment over sportcoaching
  Lierde - De Regiosportdienst Zuid-Oost-Vlaanderen organiseert op zondag 11 november "Coachme", een leermoment over sportcoaching in al zijn facetten. "Coachme" richt zich tot trainers, coaches, ouders en clubverantwoordelijken. De sessie start om 9 uur in OC De Lier en wordt om 12.30 uur afgesloten met een receptie en netwerkmoment. Info (om in te schrijven): zie flyers.
</doc>
<doc id="53" genre="news" gender="?">
Leef nam deel aan fietstelweek
  Begijnendijk - Vijf dagen na elkaar stonden een vijftal aanhangers van Leef het aantal fietsers te tellen die in Begijnendijk rondrijden. Leef hielp mee om de gegevens door te spelen aan Data Platform Fiets. Leef gaat immers voluit voor een ambitieus fietsbeleid. Ze willen in de gemeente Begijnendijk minstens het dubbel aantal fietsers. Daarom ondersteunden ze de hele week de meetcampagne van de Fietsberaad die zoveel mogelijk data verzamelt met als doel fietsnetwerken te verbeteren.
</doc>
<doc id="54" genre="news" gender="?">
Verborgen camera wordt nieuw wapen in strijd tegen seksuele intimidatie
  Brussel -  Zou jij reageren? Dat vragen de makers van filmpjes die werden opgenomen met verborgen camera's zich af. Ze werden ingeschakeld voor ‘0% seksisme’, een nieuwe campagne in Brussel, waar 86% van de vrouwen al zeker één keer het slachtoffer werd van seksuele intimidatie.  Zou jij reageren? Dat vragen de makers van filmpjes die werden opgenomen met verborgen camera's zich af. Ze werden ingeschakeld voor ‘0% seksisme’, een nieuwe campagne in Brussel, waar 86% van de vrouwen al zeker één keer het slachtoffer werd van seksuele intimidatie. Een vrouw zit rustig op een bankje in het Brusselse Noordstation te wachten op de trein wanneer ze wordt aangesproken door een opdringerige jongeman. Die raakt haar bovendien ook nog eens aan om zijn avances kracht bij te zetten. De jongedame reageert bitsig en wordt al snel bijgestaan door enkele toevallige passanten. De situatie ontspoort bijna tot iemand tussenbeide komt om duidelijk te maken dat dit alles via een verborgen camera wordt geregistreerd. Dat is een van de korte filmpjes die via sociale media verspreid worden om de campagne kracht bij te zetten. De nieuwe campagne wordt met een aantal verborgen camera-filmpjes gelanceerd door Brussels staatssecretaris voor Gelijke Kansen Bianca Debaets (CD). Hit op sociale media Daarvoor deed ze beroep op het collectief Would You React?. Die heeft in het verleden al van zich laten horen met soortgelijke filmpjes die meteen een hit waren op sociale media. Bedoeling is om mensen de ogen te openen en hen te laten reageren op ongepaste situaties. De campagne komt op het einde van een jaar waarin de strijd tegen seksuele intimidatie centraal stond, met de populaire hashtags #metoo, #balancetonporc of #not OK. Volgens een recent wetenschappelijk onderzoek van de UGent is liefst 86 procent van de Brusselse vrouwen al minstens één keer het slachtoffer geweest van seksuele intimidatie. Eén derde van hen zegt er nog steeds onder te lijden, in de vorm van angst, verloren zelfvertrouwen of slapeloosheid. Aangeleerde clichés “Maar de filmpjes stemmen me hoopvol”, zegt Debaets. “Mensen, zowel mannen als vrouwen, zijn wel degelijk bereid om tussenbeide te komen als ze getuige zijn van ongepast gedrag in het openbaar. Sommige clichés worden al heel vroeg aangeleerd aan mannen en vrouwen. Bepaalde mannen vinden het normaal om vrouwen als een prooi te beschouwen die veroverd moet worden. In sommige gevallen gaan ze dan over tot seksuele intimidatie, lastigvallen en zelfs aanranding. Dat gaat ver over de schreef.” Naast de online campagne met filmpjes zullen er ook affiches in de metro's worden opgehangen en wordt er gehamerd op het gebruik van de applicatie ‘Blijf van mijn lijf’, waar onder andere seksuele intimidatie mee gemeld kan worden. Op 23 november wordt de campagne afgesloten met een groot publieksevent in Flagey.
</doc>
<doc id="55" genre="news" gender="?">
Vlaams Belang vindt roetpiet niet kunnen
  Kortrijk - Afgelopen week werden door Stad Kortrijk honderden strooibriefjes verdeeld aan alle Kortrijkse kinderen met afbeeldingen van ‘roetpieten’. Voor het eerst verschijnt de ‘roetveegpiet’ dus in de stadscommunicatie. Vlaams Belang kaartte de situatie aan bij het stadsbestuur en sluit acties in de toekomst niet uit. Wouter Vermeersch, verkozene voor Vlaams Belang: “De zeurpieten in het stadhuis vervangen onze favoriete kindervriend door een roetveegpiet. Van Zwarte Piet blijf je af, dit is een mooie traditie om te koesteren!” De bal ging aan het rollen toen ouders Vlaams Belang contacteerden over een sinterklaasfolder die hun kinderen hadden meegekregen op school. Op de folder werd Zwarte Piet vervangen door roetveegpieten. Het gaat om een folder met alle sinterklaasactiviteiten van Stad Kortrijk. Via een kleurwedstrijd is de folder specifiek gericht aan de kinderen zelf. Carmen Ryheul, verkozene voor Vlaams Belang: “De folder zorgt voor onnodige verwarring bij de kinderen. Ook de leerkrachten stellen zich vragen. Het is belangrijk dat er duidelijke afspraken komen en een eenduidige beeldvorming zodat dit vooral een onschuldig kinderfeest kan blijven.” De Sinterklaasparade - een productie van Twice Entertainment van Roeselare - trekt dit najaar naar Kortrijk, Halle en Sint-Truiden. Kortrijk is als eerste aan de beurt, op 10 november. Kostprijs: zo’n 25.000 euro. Trekkers zijn Vincent Van Quickenborne (Open Vld - Team Burgemeester) en schepen van Evenementen Kelly Detavernier (N-VA). Vermeersch contacteerde naar eigen zeggen Detavernier en kreeg telefonisch de bevestiging dat de sinterklaasparade en de activiteiten in de schouwburg, K van Kortrijk en de bibliotheken zullen plaatsvinden met normale Zwarte Pieten. Vermeersch: “Zo’n communicatieblunder mag zich niet meer herhalen. Wij zijn een grote voorstander van een sinterklaasparade, maar een grote tegenstander van het afschaffen van Zwarte Piet. Ik heb er bij de schepen op aangedrongen om volgend jaar de folders aan te passen. Als roetveegpiet ook effectief zichtbaar zou worden in het straatbeeld gaan wij actie voeren. Uiteraard niet tijdens de kinderfeesten zelf, maar wel bij de politieke verantwoordelijken.”
</doc>
<doc id="56" genre="news" gender="?">
COLUMN. Ben Roelants: "Tom Wie?!"
 “Dat bij zich potverdikke goed moet geamuseerd hebben.”. De gedachte viel me zo plots te binnen terwijl ik hier wacht op mijn Eurostar naar Londen. Onlangs stapte Marc Helsen bij ons de Evenaar-studio binnen. Onze trouwe lezers zullen zijn naam ongetwijfeld al hebben zien opduiken. Marc is dé reisjournalist van deze fijne krant. Of nee, die beschrijving doet hem te weinig eer aan. Marc is dé reisjournalist van Vlaanderen, maar zijn naam echoot tot ver buiten onze landsgrenzen. Hij trok 14 maanden op wereldreis, reisde 7 maanden in de voetsporen van Marco Polo naar Peking, tjokte terug op een oude Royal Enfield langs de Himalaya. Hij trok naar twaalf vergeten oorlogsgebieden, van Ingoesjetië over Oost-Congo tot in Afghanistan. Hij besloot met het openbaar vervoer dwars door Afrika, van Egypte tot Zuid-Afrika te reizen. Hij ging aan boord van de meest dodelijke cruise ter wereld: twee weken lang op een gammel schip laveren tussen bloeddorstige krokodillen op de Congostroom. Een bevalling op een truck in de Andes of bijna verzuipen onder het ijs in Alaska? Bel Marc even, hij is wel te vinden voor een avontuurtje. Tom Waes? Tom Wie?! De echte avonturier van België praat met een sappig Kempisch accent en komt uit Herentals. Ikzelf kwam hem op het spoor naar aanleiding van zijn boek ‘100 ultieme reiservaringen voor de avontuurlijke wereldreiziger.’, een boek dat zowat zijn pièce de résistance genoemd wordt. Het boek is briljant opgevat en een must read voor zowat elke reiziger: je leest er niet alleen het persoonlijke relaas van Helsen zelf, maar krijgt tegelijk handige tips over de politieke situatie in een land. Is het veilig? Moet ik mijn malariapillen nemen? Of is een muggennet voldoende? Waar vraag ik dat visum best aan? “Ik had beetje file op de E19, sorry dat ik te laat ben.”, Marc stapte onverdroten onze studio binnen. Aangezien hij doorgaans maar 2 weken per jaar in het land vertoeft, tot ongenoegen (of jolijt) van zijn vrouw, was ik al blij dat hij voor ons programma En Route een moment kon vrijmaken. We keuvelden wat, over die keer toen hij met een hondenslee ‘s winters langs de oevers van de ijzige Yukon River in Alaska gleed. En over onze gemeenschappelijke liefde voor de mensen uit Nepal en het Himalaya-gebergte. Op zijn favoriete bestemmingen mag het kwik dan meestal onder nul duiken, Marc is een mens van vlees en bloed die de warmte uitstraalt. Of ik een leven als hem zou kunnen leiden? Ik denk dat ik mijn gezin te veel zou missen, maar zijn reisrelaas lezen in één van zijn boeken, doet je bloed stromen vanuit je luie zetel. “Zou hij zich ook soms geërgerd hebben?”. Die gedachte viel me zo plots te binnen, toen bleek dat mijn trein naar Londen vertraging had. “Ach, ja.”, relativeerde ik, “in Tsjaad zijn ze al verbaasd dat er een trein kòmt. Dat zal Marc wel kunnen beamen. Hij vertelde me nog dat hij afzwaaide van de krant en met pensioen ging. Waar naartoe? Naar Canada deze keer. Het ga je goed, Marc. En stuur me een kaartje!  Bekijk Evenaar via Telenet Kanaal 51, Proximus 217, TV Vlaanderen 13. Win één van de exemplaren van “100 ultieme reiservaringen voor de avontuurlijke wereldreiziger” op onze website: evenaar.tv 
</doc>
<doc id="57" genre="news" gender="?">
Koppel bestolen tijdens bevalling: “Mooiste dag van ons leven werd verpest”
  Knokke-Heist / Gent -  Een koppel uit Knokke-Heist getuigde gisteren in de rechtbank van Gent hoe de “mooiste dag uit hun leven” verpest werd door een dief. Die had zich toegang verschaft tot de kamer van de vrouw in het UZ Gent, terwijl zij met spoed aan het bevallen was. De man daagde niet op, maar riskeert een celstraf.  Een koppel uit Knokke-Heist getuigde gisteren in de rechtbank van Gent hoe de “mooiste dag uit hun leven” verpest werd door een dief. Die had zich toegang verschaft tot de kamer van de vrouw in het UZ Gent, terwijl zij met spoed aan het bevallen was. De man daagde niet op, maar riskeert een celstraf. Het koppel had eind vorig jaar meer dan genoeg zorgen aan zijn hoofd. De vrouw lag al een tijdje in het ziekenhuis omdat er kans op vroeggeboorte van hun eerste kindje, en plots moest ze met spoed bevallen in het operatiekwartier. “We stormden de kamer uit, maar deden ze wel op slot”, vertelt haar man na de zitting gisteren. “De bevalling liep gelukkig goed, en een paar uur later werden we naar onze nieuwe kamer gebracht.” Trouw- en verlovingsring Daar waren intussen ook hun spullen naartoe gebracht door het personeel van het UZ Gent. Maar de nieuwe kamer was niet op slot, en het koppel had al snel door dat de trouw- en verlovingsring van de vrouw en een gsm verdwenen waren. “Ongelooflijk toch. Het ziekenhuis zou een beschermde omgeving moeten zijn, maar de spullen waren weg”, aldus hun advocaat Kristof Geysen. Volgens hem krijgen mensen met slechte bedoelingen te makkelijk toegang tot het ziekenhuis. “Een week later stond er opnieuw een vreemde man in haar kamer. Hij had zich zogezegd vergist, maar mijn cliënte moest hem naar buiten duwen.” Het kindje, intussen een jaar oud, stelt het goed. “Dat is het belangrijkste”, aldus rechter Stockman gisteren. Celstraf en boete Het koppel vroeg een morele schadevergoeding voor het verlies van de ringen en het gevoel van onbehagen na de diefstal. De dader kon snel gevat worden, maar stuurde gisteren zijn kat naar de rechtbank. Het parket vroeg een celstraf van acht maanden en een boete van 400 euro voor de man. De rechter doet uitspraak over een maand.
</doc>
<doc id="58" genre="news" gender="?">
Succes stijgt Macron naar het hoofd
 Binnen één week raakten zowel bondskanselier Merkel als president Macron ernstig verzwakt. Twee zwaargewichten uit hun inner circle vertrokken. In Berlijn werd CDU-fractieleider Volker Kauder, Merkels man in de Bondsdag, volkomen onverwacht weggestemd door de eigen troepen. In Parijs drukte minister van Binnenlandse Zaken Gérard Collomb, nummer twee van de regering, zelf zijn ontslag door, tegen de zin van de president. De leiders stonden erbij en keken ernaar. Met dit gezagsverlies zullen Merkel en Macron minder voor elkaar krijgen, thuis en in Europa. De snelheid van zijn val moet de Fransman aan het denken zetten. Hij had alles mee: de jeugd, de intelligentie, de moderniteit. Hervormen en de politiek vernieuwen zou hij, Frankrijk weer doen stralen in Europa en de wereld. Zijn dubbele machtsgreep in het voorjaar van 2017 – eerst het presidentiële paleis veroverd, daarna een parlementaire meerderheid – was even geniaal als miraculeus. Met zijn succes logenstrafte Macron echter zoveel sceptici dat nu exact gebeurt waartegen het Franse stelsel geen verweer heeft: het stijgt hem naar het hoofd, hij wil alles zelf doen en duldt geen tegenspraak. De ‘affaire-Benalla’ deze zomer, rond een zich misdragende presidentiële lijfwacht, was voor velen de druppel: bij tijdig ingrijpen had Macron de pr-schade kunnen beperken, maar hij achtte zijn entourage boven de wet en liet de zaak voortslepen, met kelderende populariteitscijfers tot gevolg. Een ‘Jupiter’ wilde Macron zijn, de verticaliteit van het Franse regeergezag herstellen. Het was een doordachte breuk met zijn tamme voorganger Hollande (2012-2017), die aantrad als ‘normale president’ maar door privéschandalen en besluiteloosheid het respect van de bevolking kwijtspeelde, en de hyperactieve Sarkozy (2007-2012). De val is des te harder, te meer daar Macron zich wel overal mee bemoeit en op alle terreinen het woord voert. Ministers voelen zich overbodig. Ook daarom keert minister Collomb liever terug naar zijn bastion Lyon, nadat eind augustus al een ander zwaargewicht ontslag nam: milieuminister Hulot. Gebrek aan ervaring doet zich voelen; Macron leert snel en excelleert in een kleine omgeving, maar leidde nooit een ministerie, bedrijf of stad. Wie alles alleen doet, krijgt uiteindelijk weinig voor elkaar. Kan de president het tij nog keren? In principe wel: de rechtstreekse verkiezing geeft hem een stevige machtsbasis en vijf jaar de tijd, tot 2022. Aan talent en intelligentie geen gebrek. Maar Macron moet zijn stijl van leiderschap wijzigen, de kracht van geduld en bescheidenheid erkennen, zijn ijdelheid intomen en tegenspraak inbouwen. En liever inzetten op twee of drie sleutelvormingen dan plan na plan te lanceren. Van Merkel kan de jonge Fransman veel leren. Zeker: haar machtsverlies is onmiskenbaar en het Duitse stelsel, gehecht aan stabiliteit, beweegt zenuwachtig naar het einde van een tijdperk dat in 2005 begon (maar ook nog drie jaar kan duren). Maar Merkel voelt haar feilen zelf aan. Neem de verbijsterende recente episode rond chef-veiligheidsdienst Maassen. Hij werd ondanks het bagatelliseren van de extreem-rechtse hetze tegen migranten in Chemnitz niet ontslagen maar aanvankelijk intern bevorderd. Nadien zei de bondskanselier: „Ik heb mij te zeer met de functionaliteit van het ministerie van Binnenlandse Zaken beziggehouden en te weinig gedacht aan wat de mensen terecht beweegt.” De functionaliteit van de macht boven contact met de kiezers – een pijnlijke constatering. Toch pleiten twee dingen voor Merkel, ook in vergelijking met Macron. Het overkomt haar pas na tien, dertien jaar in het ambt. En ze erkent het zelf.
</doc>
<doc id="59" genre="news" gender="?">
Zware celstraffen voor Duits stel dat vrouwen martelde
 Een ex-echtpaar hield vrouwen vast in hun boerderij in Höxter. In het proces gaven de vrouw en man elkaar de schuld van de martelingen, die tweemaal tot de dood leidden. Twee Duitse ex-echtgenoten zijn vrijdag tot lange celstraffen veroordeeld voor het martelen en doden van meerdere vrouwen. Dat gebeurde in de Duitse stad Höxter, in Noordrijn-Westfalen. De man en vrouw lokten de slachtoffers naar een gehuurde boerderij bij die stad, via contactadvertenties die ze op internet plaatsten. In de woning werden de vrouwen vervolgens mishandeld, vastgebonden en geslagen. Het tweetal hield de slachtoffers enkele weken vast in het huis. Ze deden dit meerdere jaren achtereen. Zeker acht vrouwen kwamen in contact met het stel, twee van hen overleden aan hun verwondingen. Het laatste overlijdensgeval leidde tot de aanhouding van de man en vrouw, in 2016. Ze hadden een ambulance gebeld voor het slachtoffer, dat ernstig gewond was geraakt. De vrouw bezweek in het ziekenhuis aan haar verwondingen. Het lichaam van een eerder dodelijk slachtoffer, die in 2014 bezweek aan de martelingen, werd in stukken gehakt en verbrand. Het proces tegen het stel duurde ruim twee jaar, waarin de verdachten elkaar de schuld gaven. De vrouw, 49 jaar oud, is veroordeeld tot dertien jaar gevangenis. Zij bood, vlak voor de uitspraak, haar verontschuldigingen aan. Haar 48-jarige ex-man kreeg elf jaar cel en psychiatrische behandeling opgelegd.
</doc>
<doc id="60" genre="news" gender="?">
Amerikaanse veteraan bekent sturen gifbrief aan Trump
 De verdachte diende vier jaar in de marine. Hij zou ook brieven hebben gestuurd aan onder anderen minister van Defensie James Mattis en FBI-directeur Christopher Wray. Een 39-jarige Amerikaanse veteraan heeft bekend dat hij president Trump een gifbrief heeft verstuurd, meldt persbureau Reuters. Ook zou hij brieven met een dodelijke gif hebben gestuurd naar FBI-directeur Christopher Wray, minister van Defensie James Mattis en aan John Richardson, de bevelhebber van de Amerikaanse zeestrijdkrachten. De man, William Clyde Allen III, verstuurde de enveloppen met het gif op 24 september. Hoogstwaarschijnlijk gaat het om ricine, een gif dat gemakkelijk gemaakt kan worden met de bonen van de castorolieplant. De brieven zijn allemaal onderschept en er zijn geen slachtoffers gevallen. Waarom de veteraan de gifbrieven stuurde is niet bekendgemaakt. Hij diende van 1998 tot 2002 in de marine. Allen werd woensdag gearresteerd in Logan, in de staat Utah. Kort hiervoor hadden de Amerikaanse geheime diensten bekendgemaakt dat er gifbrieven waren verstuurd aan Trump, Mattis en Richardson. Ricine is een eiwit dat kan worden gewonnen uit zogenoemde ricinus-bonen, ook wel bekend als wonderbonen. De stof is giftig en kan binnen een paar uur leiden tot ademhalingsproblemen, overgeven, interne bloedingen en uiteindelijk de dood. Het gif kan worden ingeademd, geïnjecteerd of via de huid worden toegebracht. Het gif uit de wonderboon is vaker gebruikt voor moorden en dreigementen. Ricine werd onder meer ingezet bij de zogenoemde paraplumoord in 1978, waarbij de Bulgaarse dissident Georgi Markov werd vermoord met een dosis ricine op het puntje van een paraplu. In 2013 onderschepten de Amwerikaanse veiligheidsdiensten een gifbrief met ricine gericht aan de toenmalige president Barack Obama.
</doc>
<doc id="61" genre="news" gender="?">
Faillissement ziekenhuizen leidt tot buikpijn in Tweede Kamer
 Den Haag - Het faillissement van ziekenhuizen in Amsterdam en Flevoland leidt tot buikpijn in de Tweede Kamer. Vooral het opdoeken van ziekenhuiszorg in Lelystad baart politiek Den Haag grote zorgen. De Kamerleden praten er vandaag over met minister Bruno Bruins (Medische Zorg). De sluiting van het Slotervaart Ziekenhuis wordt door meerdere partijen te abrupt gevonden. Ze vragen zich af of dat niet anders had gekund. Maar daar waar in de regio Amsterdam nog ruim voldoende ziekenhuizen resteren, is dat anders in de provincie Flevoland. Op papier wordt daar door het sluiten van meerdere ziekenhuizen nog steeds aan de zorgplicht voldaan, maar grote zorgen bestaan er over de rijtijden die patiënten straks kwijt zijn als ze in acute nood zijn. „Je zit daar straks wel in de meest ongunstige hoek”, klinkt het vanuit de coalitie. VVD-bewindsman Bruins moet er uitleg over geven. Meerdere fracties vragen zich tevens af of hij wel voldoende de regie heeft genomen de afgelopen dagen. Ook coalitiepartijen CDA, D66 en CU zijn bijzonder kritisch. PVV-Kamerlid Agema, als eerste aan het woord tijden het debat, wast Bruins de oren. Ze beticht hem van ’VVD-botheid’. Daarmee verwijst ze naar een uitspraak van Bruins die de ziekenhuizen vorige week wegzette als ’een stapel stenen’. Inmiddels heeft de minister daarover spijt betuigd. Agema blijft zijn eerdere woorden echter ’bijzonder ergerlijk’ vinden. De PVV-politica vindt het optreden van Bruins bovendien slap, geeft ze aan. Zijn ministerie is volgens haar ’stuurloos’. „Bobo’s hebben het voor het zeggen”, constateert ze. Niet de minister. Ook SP-leider Lilian Marijnissen is fel. Volgens haar is het ’chaos troef’. „Blijft de minister op zijn handen zitten? of staat hij op en grijpt in?” Wat de twee oppositiepartijen - tot grote ergernis van VVD - echter niet aanstippen is dat de twee ziekenhuizen al tijden in de financiële penarie zaten en meerdere kansen hebben gekregen om er weer bovenop te komen. Ze wisten het tij echter niet te keren. „Faillissement is geen gewenst resultaat, maar het kan wel gebeuren”, benadrukt Kamerlid Arno Rutte. Bekijk ook: Bekijk ook: Bekijk ook: 
</doc>
<doc id="62" genre="news" gender="?">
Goede doelen vrezen voor terugval donaties
 Amsterdam - Goede doelen vrezen dat ze in de toekomst veel minder donaties van mensen gaan krijgen. Het fiscale voordeel voor het geven van giften wordt de komende jaren namelijk flink gesnoeid. Goede doelen, maar bijvoorbeeld ook kerken, verwachten hierdoor in de toekomst ’substantieel minder’ giften te krijgen, zeggen de Samenwerkende Brancheorganisaties Filantropie (SBF). „De regering heeft eerder medegedeeld de giftenaftrek te willen behouden, maar deze voorgenomen maatregel lijkt een versobering”, doet SBF-bestuurslid Albert Goutbeek zijn beklag. Mensen met een hoog inkomen, verantwoordelijk voor de hoogste donaties, mogen nu nog 52% van hun gift aftrekken in de belastingaangifte. Maar dit wordt afgebouwd naar uiteindelijk 37% in 2023. Als zij nu 1000 euro schenken, hoeven zij maar 480 euro voor eigen rekening te nemen. Straks wordt dat 630 euro. Uit onderzoeken blijkt dat een aanzienlijk deel van de gulle gevers minder gaat doneren als het fiscale voordeel minder wordt. Belastingexperts zetten daarom hun vraagtekens bij deze ingreep van het kabinet. Bekijk ook: 
</doc>
<doc id="63" genre="news" gender="?">
Herinrichting kruispunt De Vier Wegen op drukke N42 van start
  Geraardsbergen - Maandag 15 oktober starten de werken voor de herinrichting van De Vier Wegen, het kruispunt van de gewestwegen N42 Astridlaan en N460 Aalstsesteenweg. Mobiliteitsschepen Rurik Van Landuyt (Open VLD) pleit intussen voor een tonnagebeperking op de N42. De Vier Wegen is een druk én onoverzichtelijk kruispunt aan de belangrijkste invalsweg van Geraardsbergen. Het Agentschap Wegen en Verkeer kondigt nu de start aan van de herinrichting van het kruispunt. De fietsoversteekplaats op de N42 verdwijnt en er komen twee nieuwe oversteekzones. Fietsers zullen voortaan de weg in twee keer kunnen dwarsen. En het middeneiland wordt aangepast om het kruispunt overzichtelijker te maken. Op de N460 komt een nieuwe asfaltlaag tussen de N42 en de Dagmoedstraat. De werken starten op maandag 15 oktober en zullen een maand duren. Tijdens de werken verloopt het verkeer op de N42 langs één rijstrook in elke richting en staan er tijdelijk verkeerslichten. De N460 wordt een maand afgesloten in beide richtingen ter hoogte van het kruispunt. Het verkeer richting Geraardsbergen moet een omleiding volgen. Het industriepark blijft bereikbaar en fietsers kunnen tijdens de werken de werfzone passeren. Mobiliteitsschepen Van Landuyt stelt intussen vast dat ondanks het invoeren van de kilometerheffing er nog steeds veel vrachtverkeer langs de N42 rijdt en dat zorgt voor overlast en verkeersonveiligheid in Nederboelare langs de Astridlaan en in Overboelare langs de Groteweg. "Het Vlaams Gewest moet maatregelen nemen om het vrachtverkeer te beperken. Dat kan door vrachtwagens enkel toe te laten voor plaatselijke bediening en een tonnagebeperking in te voeren. Dit is een weg die niet voldoet aan de moderne vereisten en mag dus niet opengesteld worden voor doorgaand vrachtvervoer. Het Vlaams Gewest stelt fietsers aan onverantwoorde risico's bloot." Volgens Van Landuyt wordt "de Groteweg door de verkeersoverlast onleefbaar. Er zijn al veel leegstaande panden en bewoners kondigen aan te willen verhuizen als er niet snel ingegrepen wordt. Daarom trek ik aan de alarmbel." 
</doc>
<doc id="64" genre="news" gender="?">
Putdeksel? Witte Cirkel? Of toch een rotonde? Deze wegmarkering brengt bestuurders in verwarring
  Ninove -  De nieuwe verkeerssituatie op het kruispunt van de Vinkenstraat en Doornweg met de Merellaan in Ninove veroorzaakt flink wat verwarring én hilariteit op sociale. Hoe moet je langs de witte cirkel rijden? Is dit nu een rotonde? Buurtbewoners en weggebruikers hebben er het raden naar.  De nieuwe verkeerssituatie op het kruispunt van de Vinkenstraat en Doornweg met de Merellaan in Ninove veroorzaakt flink wat verwarring én hilariteit op sociale. Hoe moet je langs de witte cirkel rijden? Is dit nu een rotonde? Buurtbewoners en weggebruikers hebben er het raden naar. Gemeentearbeiders hebben midden op het kruispunt van de Vinkenstraat met de Doornweg en Merellaan een witte cirkel geschilderd. Inwoners reageren verward over hoe ze daar nu langs moeten rijden. “Beter een paal in het midden plaatsen om vast te houden en zo de bocht te nemen zoals in de cyclocrossers”, wordt op sociale media gegrapt. “Het is een rotonde. Ik denk dus dat je er wel mag overrijden met de wagen”, reageert Martine Roelandts, bewoner van de Doornweg. “Ik heb als fietser niet zo veel last van het kruispunt, maar ik kan me voorstellen dat deze situatie veiliger is voor de automobilisten.” Ook Erik Van Huychem, die zijn dochter in de Vinkenstraat komt bezoeken, denkt aan een rotonde. “Je mag dus niet over de cirkel rijden als het effectief een rotonde is en je hebt voorrang als je op de rotonde rijdt”, meent hij. “Natuurlijk als de verf met de jaren slijt en zo zonder verkeersborden is het niet erg duidelijk. Ik schrik er dan ook niet van dat er momenteel nog auto's over de cirkel rijden. Misschien komt er nog een bloembak in het midden te staan? Voor mij maakt de nieuwe verkeerssituatie alleszins niet zoveel verschil. Vroeger golden hier de voorrangsregels en als iedereen zich daaraan houdt, is er ook geen probleem.” Maria Eeckhout uit de Merellaan denkt dan weer aan iets totaal anders. “Daar was een rooster van een waterput. Misschien hebben ze die cirkel geverfd om dat aan te geven? Mag je erover rijden? Ik denk het wel, maar ik ben niet zeker”, zegt ze. Schepen van Mobiliteit Wouter Vande Winkel (Samen) verduidelijkt de nieuwe verkeerssituatie: “Het gaat inderdaad om een rotonde. De haaientanden werden al geschilderd, maar de contouren moeten er nog komen”, zegt hij. “Er zullen nog parkeerverboden worden uitgetekend en ook de verkeerssignalisatie moet nog worden aangebracht. Er moet iets zijn fout gelopen in de uitvoering. Vermoedelijk gooide het slechte weer roet in het eten bij de verdere afwerking. Normaal moet dat in de loop van de week klaar zijn.”
</doc>
<doc id="65" genre="news" gender="?">
Tweede Local Oktoberfest belooft opnieuw typische Duitse gekte
  Blankenberge - Na het overrompelend succes van vorig jaar pakt Local B vanavond 19 oktober uit met de tweede editie van Local Oktoberfest. Uitbaters Guyllian Beschuyt en Ela Van Driessche gaan dit jaar nog een stap verder: voor de deur staat een echte chalet die feestgangers meer ruimte moet bieden. Vorig jaar in oktober pakte Local B voor de eerste keer uit met Local Oktoberfest, verwijzend naar de bekende bierfeesten in München. Het evenement draaide meteen uit op een overdonderend succes met tientallen verklede feestvierders. "Dit jaar doen we er een schepje bij. Voor de deur hebben we een chalet geplaatst die de typische sfeer moet creëren en tegelijk de feestgangers wat extra ruimte geeft", vertelt uitbater Guyllian Beschuyt. "Daar wordt een extra tap en een schnapps bar geïnstalleerd. Ook de typische houten banken en stoelen zullen er weer staan." De eerste editie vorig jaar was de eerste keer sinds lang dat dergelijk initiatief in Blankenberge georganiseerd werd. "Het werd meteen een schot in de roos. Daarom hebben we niet geaarzeld om daar een vervolg aan te breien." Beschuyt hoopt dat iedereen opnieuw zijn typische lederhose of dirndl aantrekt. "Als je verkleed bent en voor 22.00 uur aanwezig bent, krijg je alvast een gratis biertje om in de stemming te komen." Ook de typische (halve) liters zullen verkrijgbaar zijn. Daar betaal je respectievelijk een democratische 3,5 euro of 7 euro voor. Hongerige magen worden gestild met gigantische braadworsten. "Nieuw dit jaar zijn onze biergiraffen. Voor vijf liter bier, die je vervolgens zelf kan tappen en verdelen onder je vrienden, betaal je 35 euro", aldus Beschuyt. Het Local Oktoberfest trapt vanavond 19 oktober af om 19.00 uur en wordt voorzien door muziek van DJ Lessek. Het feest gaat door tot in de late uurtjes.
</doc>
<doc id="66" genre="news" gender="?">
Zwitserland vervolgt twee Russische spionnen voor WADA-hack
 Het gaat om medewerkers van de militaire inlichtingendienst GROe. Het duo werd in april ook opgepakt voor de hackpoging bij het OPCW-gebouw in Den Haag. Zwitserland vervolgt twee van de vier Russische spionnen die in april in Den Haag zijn opgepakt vlak voordat zij de Organisatie voor het Verbod op Chemische Wapens (OPCW) konden hacken. Het gaat om medewerkers van de Russische militaire inlichtingendienst GROe: Aleksej Morenets (41) en Jevgeni Serebrjakov (37). Beiden worden in Zwitserland verdacht van een geslaagde cyberaanval op het wereldantidopingbureau WADA in 2016 in Lausanne. Tegen de twee liep al sinds maart 2017 een onderzoek van het Openbaar Ministerie in Bern, onthulden de NRC en de Zwitserse krant Tages-Anzeiger eerder . Omdat het een politiek gevoelig dossier betreft, was voor het voortzetten van het onderzoek toestemming nodig van de Zwitserse regering. Het federale ministerie van Justitie en Politie heeft nu het Openbaar Ministerie toestemming gegeven om de spionage verdachte Russen te vervolgen. Nederland zette het duo in april samen met hun twee collega’s na hun aanhouding bij de OPCW op een vliegtuig naar Moskou. WADA meldde in 2016 zelf dat bij een cyberinbraak een grote partij medische gegevens van atleten was buitgemaakt. De Russische belangstelling voor WADA was niet toevallig. Het antidopingbureau deed onderzoek naar het door de Russische overheid gecoördineerde dopinggebruik van sporters. In 2015 publiceerde WADA een rapport waaruit bleek dat er in de Russische sport op grote schaal doping was gebruikt. Het rapport leidde tot de uitsluiting van Russische atleten, onder meer bij de Olympische Winterspelen in 2018 in Pyeongchang. Via verschillende websites verspreidden de Russische hackers vervolgens gestolen gegevens over sporters uit andere landen, die zouden moeten aantonen dat ook zij doping gebruikten. De Zwitserse ex-minister van Defensie Samuel Schmid onthulde in 2017 al in een interview dat Russische agenten geprobeerd hadden om een WADA-vergadering in Zwitserland te tappen. Een spionageteam had daarvoor zijn intrek genomen in hetzelfde hotel als de WADA-delegatie. Ook de commissie van het Internationaal Olympisch Comité (IOC), die de dopingpraktijken in Rusland onderzocht, had te maken met aanvallen van hackers. Het IOC is ook gevestigd in het Zwitserse Lausanne.
</doc>
<doc id="67" genre="news" gender="?">
Halloweentocht 'akelig' dichtbij
  Buggenhout / Lebbeke - Zaterdagavond, 3 november, organiseert Handbalclub Elita Lebbeke-Buggenhout de achttiende editie van haar halloweentocht. De 5 km lange tocht trekt langs donkere wegen met enge decors en verschrikkelijke monsters. In het griezeldorp aan start en finish wordt gezorgd voor spektakel, food en drankjes. "We zijn het op één na grootste halloweenevenement van Oost-Vlaanderen", zegt voorzitter Eric Boodts. "Het succes danken wij aan een 150-tal vrijwilligers van lokale verenigingen die zich elk jaar inzetten voor een hoge dosis griezelplezier, gemixt met professionele acts." Zo maken de deelnemers tijdens hun wandeling kennis met onder meer Les Contes d'Asphaldt, Ottfried en Odil en de keteltrollen van Nyx en Nox. Een aantal verenigingen werkt rond de film 'The Nun". Voor dansspektakel zorgen dansgroep Shaodo-it uit Dendermonde en I Believe uit Lebbeke.  Vertrek en finish: Langestraat 110 Lebbeke Starten: van 17.30 tot 20.45 uur Gratis pendeldienst met opstapplaatsen (en voldoende parkeergelegenheid) bij de O.-L.-Vrouwkerk, AC Flor Hofmanslaan en de watertoren. Van 17 tot 24 uur rijdt een extra pendelbus. Tickets zijn online te koop : www.halloweenlebbeke.be; kinderen -12:: 4 euro; volwassenen: 6 euro. Tickets op de dag zelf aangekocht kosten 2 euro extra.
</doc>
<doc id="68" genre="news" gender="?">
Top vijf van populairste politici
  Roosdaal - CD lijsttrekker Wim Goossens is met 1.351 stemmen de populairste politicus van Roosdaal. Dat zijn er 206 meer dan hij zes jaar geleden haalde. Partijgenoot Johan Van Lierde is de enige andere kandidaat die de kaap van de duizend voorkeurstemmen met 25 stuks overstijgt. In 2012 lukte hem dat niet toen strandde hij op 925. Linda Van den Eede, de lijsttrekker van N-VA, staat op drie. Linda is de populairste vrouw met 979 stemmen. Daarmee doet ze iets slechter dan in 2012, toen haalde ze nog 1.093 stemmen. Herman Claeys (CD) staat op vier met 729 stemmen. Hij haalt daarmee dertien stemmen meer dan in 2012. Ongeluk bracht hem dat zeker niet. De top vijf wordt vervolledigd door Emmanuel de Béthune die afklokte op 695 voorkeurstemmen, maar liefst 281 meer dan zes jaar geleden.
</doc>
<doc id="69" genre="news" gender="?">
N-VA is op zoek naar coalitiepartners(s) in Zoersel
  Zoersel - Uittredend burgemeester Liesbeth Verstreken (N-VA) is aan zet om coalitiegesprekken aan te gaan met andere partijen. Haar partij behaalde 11 van de 27 zetels. Zij is tevreden met haar persoonlijke score en die van haar partij. “De kiezer heeft de kaarten niet gemakkelijk gelegd voor het vormen van een meerderheid. Maar ik houd de deur open en heb al gesprekken gevoerd met alle partijen. Een principieel akkoord kwam er vooralsnog niet uit de bus. Het is dus nog even koffiedik kijken.” Theoretisch zijn er drie mogelijkheden: een voortzetting van de coalitie met CD (6 zetels), wat niet zo evident lijkt omdat er nogal wat strubbelingen waren tussen beide partijen, een coalitie met de plaatselijke partij H-Eerlijk Zoersel (3 zetels) of een bestuursakkoord met Groen (2 zetels) en Open Vld (1 zetel). Samenwerken met het Vlaams Belang is geen optie. Een andere mogelijkheid is dat CD een monstercoalitie uit de brand sleept met H-Eerlijk Zoersel, Groen en Open Vld, maar die kans is klein omdat N-VA eigenlijk aan zet is. “In die constellatie houden we misschien alleen nog maar de burgemeester over en komen de schepenen allemaal uit de andere partijen. Dat is niet werkbaar", zegt CD Jan De Prins.
</doc>
<doc id="70" genre="news" gender="?">
Topbewaking van kinderen
 Amsterdam - Wanneer Howick en Lili zouden zijn uitgezet naar Armenië, dan zouden naast drie overheidsmedewerkers die de kinderen begeleidden, maar liefst vijf agenten van de marechaussee meevliegen om de orde tijdens de vlucht te bewaren. De veiligheidsfunctionarissen zouden meereizen naar Armenië, blijkt uit informatie van de Inspectie Justitie en Veiligheid. 
</doc>
<doc id="71" genre="news" gender="?">
Baalse ondernemers maken een positief verhaal van de werken in hun dorpskern
  Tremelo - Afgelopen weekend mochten de winnaars van de hoofdprijs van de actie 'Baal Bereikbaar' hun prijs in ontvangst nemen. Een werf voor de deur is nooit leuk. Moeilijk bereikbare straten, modder of stof voor de deur, het hoort er nu eenmaal bij. In Baal bleven de ondernemers niet bij de pakken zitten. Ze besloten een positief signaal te geven en nodigden klanten uit om lokaal te blijven winkelen. 18 Baalse ondernemers staken de koppen bij elkaar en zetten met ondersteuning van de gemeente een gezamenlijke actie op touw. Tijdens de 'Winactie Baal Bereikbaar' maakten trouwe klanten bij elke aankoop kans op een prijzenpot.  In totaal worden 74 prijzen uitgedeeld waaronder de drie hoofdprijzen: - Eerste prijs: 1.500 liter brandstof ter waarde van 2.160 euro - Tweede prijs: 600 liter brandstof ter waarde van 864 euro - Derde prijs: 400 liter brandstof ter waarde van 576 euro.  Afgelopen zondag mochten de drie hoofdwinnaars hun prijs in ontvangst nemen.
</doc>
<doc id="72" genre="news" gender="?">
Toneelkring “Waaile van Dwoeurp” promoot “B&B ’t Warm nest  “
  Beersel - Naar jaarlijkse traditie brengt Toneelkring ‘Waaile van Dwœurp’ tijdens de kermis en jaarmarkt van Dworp een stukje volkstoneel op de planken in het plaatselijke dialect. Dit is nu niet anders. Dworpenaar Edgard De Loor alias ‘De Ferre’ nam eens te meer ‘de pen ter hand’ en brengt ditmaal het relaas van een ‘onvergetelijke’ dag in ‘B ’t Warm Nest’. Volgende acteurs stellen uw lachspieren op de proef : Olga Raes, Edgard De Loor, William Versteldt, Ingrid Praet, Marc Slootmans, Julia Buelinckx, Jozef Tordeurs en Bruno Hamelryck. De regie is in handen van Jenny Marchal. De voorstellingen gaan door op vrijdag 19 oktober om 20 u. , zondag 21 oktober om 19 u. en maandag 22 oktober eveneens om 19 u. in de verwarmde tent in de pastorietuin van Dworp (hoek Kerkstraat-Vroenenbosstraat). Vermits ‘De Vredezaal’ niet meer beschikbaar is gaan alle opvoeringen dus door in de pastorietent en kan er ook op jaarmarktdag zelf (23/10) niet opgetreden worden. Inkom 3,- € (kinderen onder de 12 gratis). Info : www.waailevandwoeurp.be/023808718/0471783650.
</doc>
<doc id="73" genre="news" gender="?">
Gesmaakte vertelnamiddag in windmolen
 Na de pauze kwam Gerda Verlinden, de dochter van een molenaar uit Oelegem vertellen over het dagelijkse leven van een molenaar. Tot slot kwamen twee “oude “ molenaars “echte” verhalen vertellen over enkele molens uit de buurgemeenten. De nieuwe fototentoonstelling over de verdwenen en de nog bestaande molens uit de buurt werd gesmaakt door het opgekomen publiek . 
</doc>
<doc id="74" genre="news" gender="?">
&#8216;In 42 Nederlandse musea roofkunst gevonden&#8217;
 Mogelijk zijn 170 kunstvoorwerpen in Nederlandse musea geroofd van Joden voor en tijdens de Tweede Wereldoorlog. Dat is fors meer dan eerder gedacht werd. In tientallen Nederlandse musea hangen of staan zeker 170 kunstvoorwerpen die mogelijk voor of tijdens de Tweede Wereldoorlog uit handen van Joodse eigenaren geroofd zijn. Dat blijkt volgens dagblad Trouw uit een inventarisatie van de website van Museale Verwervingen vanaf 1933 . Die organisatie heeft als doel zogeheten roofkunst op te sporen en de teruggave ervan te bevorderen aan de rechtmatige eigenaren. Het aantal is fors meer dan eerder gedacht werd. Museale Verwervingen kwam achttien jaar geleden na een soortgelijk onderzoek op acht kunstwerken in alle Nederlandse musea. Het nieuwe onderzoek, dat de afgelopen tien jaar liep, is dit jaar afgerond. Vrijwel alle Nederlandse musea inventariseerden daarin hun eigen collectie om geroofde werken te traceren. Alleen het Rijksmuseum Amsterdam heeft door zijn grootte collectie meer tijd nodig. In totaal gaat het om 42 Nederlandse musea met mogelijke roofkunst, meldt Trouw. Daartussen zitten bekende werken zoals aquarellen van de Russische schilderaar Wassily Kandinsky, in bezit van Stedelijk Museum Amsterdam, en verschillende doeken van Nederlander George Hendrik Breitner. Voor en tijdens de Tweede Wereldoorlog roofden de nazi’s op grote schaal kunst. Die namen ze op onrechtmatige wijze van Joodse eigenaren af of kochten ze voor een te lage prijs. In veel gevallen gaat het ook om kunst die Joden achterlieten omdat ze moesten vluchten. Omdat na de oorlog weinig moeite is gedaan om de rechtmatige eigenaren terug te vinden, belandden veel van de geroofde schilderijen, tekeningen en andere voorwerpen onbedoeld in museumcollecties. Als een museum erachter komt dat het roofkunst in bezit heeft, adviseert de Museumvereniging op zoek te gaan naar de oorspronkelijke eigenaren of diens erfgenamen. Als een rechtmatige eigenaar zich meldt, onderzoekt een speciale commissie of het werk teruggegeven moet worden.
</doc>
<doc id="75" genre="news" gender="?">
Een euro per lege petfles, dat is wat je straks krijgt in de ‘Statiegeld Store’
  Drie dagen brengt Ecover statiegeld op petflessen in de praktijk. Als statement. “Want niet iedereen in de industrie is tegen.” En met een euro per fles krijg je niet eens weinig voor wat anders toch maar in de blauwe zak zou verdwijnen.  Drie dagen brengt Ecover statiegeld op petflessen in de praktijk. Als statement. “Want niet iedereen in de industrie is tegen.” En met een euro per fles krijg je niet eens weinig voor wat anders toch maar in de blauwe zak zou verdwijnen. Het bedrijfsleven tegen statiegeld? Niet helemaal. Ecover, de producent van milieuvriendelijke was- en schoonmaakmiddelen, is voorstander. Het bedrijf toont dat binnenkort met een pop-upstore in Antwerpen, waar iedereen drie dagen lang zijn lege petflessen mag binnenbrengen. Eender welke, ze hoeven niet van Ecover te zijn. Daar staat een euro en een fles vaatwasmiddel per persoon tegenover. Of je mag het geld schenken aan de Statiegeldalliantie. ‘Tegen 2020 willen we al onze verpakkingen uit gerecycleerd plastic maken’, zegt Tom Domen, innovatiemanager van Ecover. ‘Maar dan moet er voldoende en kwalitatief aanbod van gebruikt pet zijn. Dat lukt alleen in landen met een statiegeldsysteem zoals Duitsland en Denemarken. Daar halen ze 90 procent of meer van de petflessen op. In ons land gaat veel afval verloren en zitten in de blauwe zak nog te veel contaminerende dingen.’ Als er meer vraag komt, zal er volgens Domen druk komen op het beschikbare recycleerbare afval en op de prijs. Gerecycleerd materiaal is vandaag vaak duurder dan vers (‘virgin’). Kosten en baten Afstappen van pet en plastic vindt Domen op korte termijn ‘onmogelijk’. ‘Op dit moment zijn gerecycleerde pet en HDPE (een type polyethyleen) beter dan bioplastics. Hervullen is een andere optie, maar dat vergt een serieuze ommezwaai in het consumentengedrag. Het kan vandaag al in kleinere winkels.’ Ecover vindt het jammer dat de Vlaamse regering het statiegeld-idee op de lange baan heeft geschoven. Domen: ‘We kennen de tegenargumenten. Dat het de blauwe zak ondermijnt. Dat het veel geld zal kosten. Uit onder meer de Deense en Schotse evaluaties blijkt dat de baten opwegen tegen de kosten. Je moet daar ook de gunstige impact op het zwerfvuil in meerekenen. Als het systeem zichzelf niet terugbetaalt, begin je er beter niet aan. De producten hoeven er ook niet duurder door te worden.’ De ‘Statiegeld Store’ is een statement ‘voor de consument én de overheid’. ‘ We willen aantonen dat het werkt.’ Er worden een tentoonstelling, workshops en een debat rond plastic aan gekoppeld. De ‘Statiegeld Store’ zal van 15 tot 17 november in de Groendalstraat in Antwerpen staan.
</doc>
<doc id="76" genre="news" gender="?">
Verongelukte limousine New York was niet door keuring gekomen
 Het voertuig reed op een kruispunt tegen een geparkeerde auto en vloog een ravijn in. Alle zeventien passagiers, de chauffeur en twee voetgangers stierven. De limousine die zaterdag in de Amerikaanse staat New York verongelukte, met twintig doden als gevolg, had eigenlijk de weg niet meer op gemogen. De auto kwam vorige maand niet door een keuring, meldt The New York Times . De chauffeur beschikte bovendien niet over het juiste rijbewijs om het voertuig te mogen besturen. Bij het ongeluk kwamen alle zeventien passagiers van de limousine en de bestuurder om het leven. Een van de latere slachtoffers sms’te vlak voor de crash nog vanuit de limousine dat de wagen “niet in goede toestand verkeerde”. Volgens de autoriteiten waren er al vaker auto’s afgekeurd van het bedrijf dat de limousine verhuurde. De luxe Ford reed zonder te stoppen een kruising op in de plaats Schoharie, ten noorden van de stad New York. Het voertuig boorde zich in een geparkeerde auto, waar niemand in zat, en vloog daarna door de bomen een ravijn in. Twee voetgangers die bij de klap werden geraakt, overleefden het ongeluk ook niet. Het kruispunt stond al bekend als gevaarlijk. Hoe het ongeluk gebeurde is nog onduidelijk. Volgens gouverneur Andrew Cuomo van New York moet uit onderzoek blijken of de ramp veroorzaakt is door een technisch mankement of door een fout van de chauffeur. Het is ook nog niet bekend of de passagiers een veiligheidsgordel droegen. In de staat New York is dat achterin een limousine niet verplicht. Volgens onderzoekers zaten de meeste slachtoffers na het ongeluk nog in de auto. De dodelijke slachtoffers in de limousine waren een groep jonge vrienden en familieleden, die op weg waren naar een verjaardagsfeest. Onder de doden waren twee pasgetrouwde stellen, vier zussen uit één gezin en twee broers uit een ander gezin. De crash met de limousine is het dodelijkste ongeluk met een vervoersmiddel in de Verenigde Staten sinds 2009. Toen stortte bij de stad Buffalo, ook in de staat New York, een passagiersvliegtuig neer. Daarbij vielen 49 doden. De kruising waar het ongeluk gebeurde: 
</doc>
<doc id="77" genre="news" gender="?">
Nieuw speelplein op Durmen
  Zele - Op Durmen beschikken ze sinds kort over een gloednieuw speelplein. Het is op maat gemaakt van meerdere leeftijdsgroepen. Zo is er een combinatiespeeltuig voorzien voor kinderen van 6 tot 12 jaar, een speelhuisje voor de kleintjes van 1 tot 5 jaar en een wip voor alle leeftijden", volgens schepen Serdar Celik (SP.A). "Daarnaast is er ook nog een petanquebaan aanwezig." Het speelplein is het resultaat van de samenwerking met de kerkfabriek en bevindt zich naast de parochiezaal van Durmen, achter de kerk. "De afwerking is gebeurd met eco-mulch (houtschors) en planten", volgens schepen Geert Roosenboom. "De aanleg van het nieuwe speelplein kadert in het vrijetijdsbeleid om meer speelruimte te voorzien in onze gemeente."
</doc>
<doc id="78" genre="news" gender="?">
Eerste gemeenteraad na verkiezingen
 Dan wordt de stad ook bestuurd door een nieuwe meerderheid. Nu vormen DDS en Sp.a-Groen nog de coalitie. Vanaf januari vormen DDS en Open Vld de nieuwe meerderheid. Christophe De Graef wordt de nieuwe burgemeester.
</doc>
<doc id="79" genre="news" gender="?">
De tragiek van Maria Callas
 De documentaire Maria by Callas van Tom Volf is geen film om snel te vergeten. Er zitten niet alleen veel roerende muzikale fragmenten van Callas in, de film bevat ook zeldzaam archiefmateriaal dat je het gevoel geeft dat je door haar intieme correspondentie en fotoalbums mag bladeren. Volf vertelde in NRC aan Peter de Bruijn dat hij zichzelf vooral zag als ‘boodschapper en doorgeefluik’ van al dat fraaie materiaal. Dat is hem gelukt, zo goed zelfs dat ik na afloop nog meer over dit boeiende leven wilde weten. Waarom had ze zo’n slechte relatie met haar moeder? Welke rol speelde haar vriend Onassis precies in haar leven? Was ze wel zo sympathiek als uit deze documentaire blijkt? Zo merkte ik dat Volf bepaalde ontwikkelingen heeft weggelaten die een plaats in zijn film hadden verdiend. Ik bedoel bijvoorbeeld de problemen met haar uiterlijk. Callas vond zichzelf lelijk en dik, iets wat haar vanaf haar vroege jeugd ook door haar moeder was ingeprent. Ze besloot in 1954 ruim dertig kilo af te vallen. Kenners van haar muziek, en ook zijzelf, beweren dat haar stem vanaf toen in kwaliteit achteruit is gegaan. De relatie met haar ambitieuze moeder stipt Volf alleen aan, hoewel het een cruciale factor in haar leven is geweest. Een dochter die, eenmaal volwassen en beroemd geworden, niets meer met haar moeder te maken wil hebben – dat is nogal wat. Kennelijk is zij zo zwaar beschadigd uit haar jeugd gekomen dat het haar voor de rest van haar leven getekend heeft. Het verklaart veel van haar grilligheid, haar problematische verhoudingen met (veel oudere) mannen, haar hunkeren naar een gezin dat Onassis haar niet gunde; toen ze zwanger raakte, dwong hij haar tot abortus. De documentaire bevat een citaat van Callas waaruit blijkt dat ze een gelukkig gezinsleven veel belangrijker vond dan een zangcarrière. Maar het citaat krijgt geen context, je zou het kunnen uitleggen als koketterie – wat het beslist niet was. Misschien heeft Volf te weinig oog gehad voor de tragiek van dit leven. Uit de beschrijvingen in biografieën over haar blijkt dat haar minnaars, net als haar moeder, steeds weer van haar wilden profiteren. Meneghini, haar eerste man, koesterde zich in haar roem, ook voor Onassis was ze een prooi waarmee hij zich wereldwijd prestige kon verschaffen – totdat hij met Jackie Kennedy een nog interessantere prooi kon bemachtigen. Toen dat tegenviel, keerde hij ten dele terug naar Callas, die daarover heeft gezegd: „Onze liefde was geen succes, onze vriendschap wel.” Intussen bleef ze in haar Parijse appartement wel met steeds legere handen achter. Ze had nog even een affaire met de tenor Giuseppe di Stefano, die haar nodig had in zijn nadagen als artiest. Haar carrière raakte in het slop. Ze trok als levende legende nog overal veel publiek, maar de kwaliteit van haar zang hield niet over. „Ze raakte ieder jaar wanhopiger, geïsoleerder, verbitterder”, schrijft Arianna Stassinopoulos in haar biografie. Al in 1968, negen jaar voor haar dood, toen Onassis haar verruilde voor Jackie, had ze uitgeroepen: „Wie geeft om me? Ik heb geen enkele vriend. Waarom?” Volf geeft geen antwoord op zulke vragen, liever laat hij haar stem horen. Misschien dacht hij: die bevat al tragiek genoeg.
</doc>
<doc id="80" genre="news" gender="?">
Nederlandse volleybalsters voor het eerst naar halve finale WK
 De volleybalsters wonnen maandag van de Verenigde Staten, de titelverdediger. Dinsdag spelen de vrouwen om groepswinst tegen China. De Nederlandse volleybalvrouwen hebben zich maandag voor het eerst in de geschiedenis geplaatst voor de halve finales op het WK. De vrouwen versloegen de Verenigde Staten met 3-2 in vijf sets. De VS waren titelverdediger. De volleybaldames leken in eerste instantie op een nederlaag af te koersen in het Japanse Nagoya, toen de Amerikaanse vrouwen de eerste twee sets wonnen. Hierna herpakte de ploeg van bondscoach Jamie Morrison zich knap en wist drie sets binnen te slaan, grotendeels dankzij sterspeelster Lonneke Slöetjes. De Nederlandse volleybalsters schopten het nooit eerder zo ver: hun beste prestatie op het WK was de zevende plaats in 1998. De ploeg werd wel vierde op de Olympische Spelen in 2016. Het team van Morrison speelt dinsdag nog een wedstrijd tegen olympisch kampioen China, waar de groepswinst bepaald zal worden. China won zondag van de Verenigde Staten.
</doc>
<doc id="81" genre="news" gender="?">
Gezond ontbijt na stevige wandeling
 De actie ‘gezond ontbijt’ na een fikse wandeling georganiseerd door de Gezinsbond Voeren-Oost kreeg ruime respons. Zo’n 60 deelnemers kwamen in gezinsverband of individueel in het Paviljoen van het Vlaams Cultureel Centrum Het Veltmanshuis genieten van de gezelligheid van de ontbijttafel. Dit gebeurde na een stevige of aangepaste ochtendwandeling. Men kon kiezen tussen een fikse wandeling of voor een tocht door een gedeelte van de dorpskern tot in Sint-Pieters-Voeren. In het Paviljoen van het Veltmanshuis wachtte een verzorgd en ‘evenwichtig’ gezond ontbijtbuffet met voor elk wat wils. Ook de jeugd kreeg als boodschap mee dat een stevige gezonde maaltijd nodig is om voldoende gewapend te zijn voor de hele dag. Lekkere en gezonde eetgewoonten aanleren aan de jongeren is een van de doelstellingen van dit initiatief.
</doc>
<doc id="82" genre="news" gender="?">
Stad koopt voetbalvelden van Procter & Gamble
 Mechelen betaalt 263.106 euro voor het perceel grond aan de Mechelseweg en Potaardevelden om het verder te ontwikkelen voor sportclubs. Vandaag maakt SK Heffen er al gebruik van. Het bedrijf stelt wel enkele voorwaarden aan de verkoop. Zo moeten er jaarlijks twee sportevenementen kunnen plaatsvinden, moeten gepensioneerden van Procter in het clubhuis kunnen blijven kaarten en blijven 50 parkeerplaatsen in gebruik door het bedrijf. Als de stad de gronden binnen de tien jaar verkoopt of van bestemming wijzigt, is de helft van de netto meerwaarde voor P (
</doc>
<doc id="83" genre="news" gender="?">
Dag van de onthaalouder en kinderverzorgsters
 Vooraleer kinderen hun eerste stappen in het kleuteronderwijs zetten, brengen ze vaak heel wat tijd door in één van de vele opvanginitiatieven van onze stad. De ouders hebben in Tongeren de keuze tussen groepsopvang of opvang in een familiale sfeer. Elk opvanginitiatief in Tongeren voldoet ruimschoots aan de eisen die Kind & Gezin oplegt. Een 30-tal onthaalouders en meer dan 50 kinderverzorgsters zijn actief in de verschillende opvanginitiatieven in Tongeren. Als ouder weten wij dat het opvoeden van een kind niet altijd even gemakkelijk is. Het opvoeden van andermans kinderen is al helemaal geen vanzelfsprekendheid. De bevoegde politici brachten een bezoek aan onthaalmama Elisabeth Schoefs. “Ik ben al 36 jaar onthaalmoeder, ik heb momenteel in totaal 7 kindjes, ik doe dit werk met hart en ziel, maar ben toch vrijdagavond moe maar wel voldaan. Ook heb ik van alle kinderen, die verbleven een foto aan de muur hangen”, aldus Elisabeth Schoefs.
</doc>
<doc id="84" genre="news" gender="?">
OM weigert Kamer uitleg over megaboete ING
 Het Openbaar Ministerie komt in de Tweede Kamer geen uitleg geven over de schikking met ING. Parlementariërs willen justitie in een hoorzitting aan de tand voelen over de miljoenenboete voor het witwasschandaal waar de bank bij betrokken was, maar krijgen nul op het rekest. Vanuit Kamerleden is er veel kritiek geweest op het OM. ING moest namelijk wel driekwart miljard boete betalen, maar individuele bankiers gingen vrijuit en worden niet vervolgd. Parlementariërs willen het OM daarover graag bevragen in een hoorzitting, maar volgens meerdere Kamerleden kregen ze te horen dat justitie niet wil komen en het bij een eerdere verklaring wil houden. Dit tot hun grote frustratie, op tv gaf het OM bijvoorbeeld wel uitleg over de stap. Het OM bevestigt deze lezing en zegt dat hun besluit al is toegelicht. In de hoorzitting volgende week komen wel andere partijen vertellen over het witwasschandaal, zoals ING zelf. De grote kopstukken Ralph Hamers en Hans Wijers komen echter niet. De Kamer kreeg te horen dat zij in het buitenland zitten en alleen op een later moment kunnen. Politici willen echter niet te lang wachten met hun hoorzitting. Vanuit ING komt nu wel Steven van Rijswijk, de chief risk officer, naar de Kamer. 
</doc>
<doc id="85" genre="news" gender="?">
Nog één keer terug naar  Indonesië
 Indiëgangers  Nederlanders die in Indonesië woonden in de koloniale tijd, zien er vaak tegenop om terug te gaan naar het land van hun jeugd. Als ze oud zijn, gaan ze soms toch. Indonesië moesten ze maar vergeten. Ze waren nu immers in Nederland, híer moesten ze hun leven opbouwen. Teruggaan was geen optie. Tot één van de kinderen, tientallen jaren later, plotseling zegt: Zullen we gaan? Wil je nog één keer terug? De Indiëgangers, Nederlanders die de koloniale periode van Indonesië bewust hebben meegemaakt, sterven uit. En juist aan het einde van hun leven maken ze vaak nog een reis naar het land waar ze geboren zijn, waar ze hun jeugd hebben doorgebracht, waar ze zoveel herinneringen aan hebben. Robert Feddes van Dari-Java organiseert zulke rootsreizen en hij vertelt dat meestal de kinderen met het idee komen. „Die zijn dan zelf al in de veertig of vijftig. Ze gaan vrij laat nadenken, waar kom ik eigenlijk vandaan? In hun opvoeding kregen ze er ook weinig over te horen.” Het op leeftijd raken van hun ouders speelt natuurlijk ook mee: „Nu kan het nog, denken ze.” Veel ouderen hebben een ideaalbeeld van Indonesië, vertelt Feddes. „Ze zijn bang dat als ze teruggaan er weinig van hun herinneringen overblijft.” Hij helpt hen plekken van vroeger terug te vinden. Volgens Feddes staat dat huis, die school of die fabriek er nog in ongeveer zeventig procent van de gevallen, al is het vaak een bouwval, of een restaurant, of iets anders. „En Indonesiërs zijn vriendelijk, ze mogen altijd binnenkomen.” De oude reizigers bezoeken ook verdrietige plekken, zoals overblijfselen van interneringskampen waar hun ouders of grootouders hebben gezeten in de tijd van de Japanse bezetting. Ongeveer de helft van Feddes’ klanten is Nederlands, schat hij, de andere helft heeft een gemengde achtergrond en noemt zichzelf Indisch of Indo. Sterft met de laatste generatie Indische Nederlanders ook dit soort rootsreizen uit? Robert Feddes denkt van niet. Juist ook de jongere generaties zijn volgens hem geïnteresseerd in hun familiegeschiedenis, terwijl er voor hen een taboe van geweld of verdriet omheen hangt. „Ze kunnen ook zonder opa of oma gaan.” Wie: Rolf en Joke Soetbrood (allebei 77 jaar) Gingen terug: Afgelopen zomer, drie weken Java en Bali Ze zou nóóit teruggaan naar Indonesië, zei Joke Soetbrood altijd, want dan zou ze vast willen blijven. Maar een paar jaar geleden stond ineens kleinzoon Gunnar voor hun neus: ‘Opa en oma, ik wil met jullie naar Indonesië. Ik wil jullie geboorteland zien.’ Dat vonden ze zo bijzonder dat ze toch besloten te gaan. Joke Soetbrood woonde in haar jonge jaren in de buitengebieden van Indonesië, haar vader was arts. Haar man Rolf werd geboren in Jakarta, dat toen nog Batavia heette. Zijn vader werkte voor KLM. Beide gezinnen bleven tot ná de onafhankelijkheidsoorlog, maar in 1957 verklaarde toenmalig president Soekarno Nederlanders ‘staatsgevaarlijk’. Reden om naar Nederland te komen. Eenmaal daar ontmoetten de twee elkaar, op een feestje van een gezamenlijke kennis. Kleinzoon Gunnar voelde zich meteen thuis op Java, net als zij, vertelt Joke. „Hij genoot vanaf het eerste moment, bijzonder om te zien. En voor mezelf was het juist zo gewóón om terug te zijn.” Hun oudste kleinzoon Lars vond het moeilijk om de armoede in Indonesië te zien. „Juist omdat het hem opviel dat mensen zoveel respect voor elkaar hebben.” Kennissen hadden Joke vooraf gewaarschuwd. Dat ze vast niets zou terugvinden uit haar tijd, dat er zoveel was veranderd. „Hoe kunnen ze dat zeggen? Ja, de omgeving is misschien anders, maar de sfeer en de mensen zijn nog hetzelfde. Echt thuiskomen voor mij.” Joke leefde in haar jeugd tussen en met de Indonesiërs, maar Rolf had als puber in Batavia vooral Nederlandse vrienden. Ze verlieten het land onder vervelende omstandigheden, vertelt hij. „Mijn vrienden en ik werden lastiggevallen op straat, het voelde unheimisch. We hadden geen andere keuze dan een leven in Nederland op te bouwen.” Rolf aardde makkelijker in Nederland dan Joke. Maar met dat nare vertrek in zijn achterhoofd vond hij het nu extra fijn om te merken dat die anti-buitenlanders-sfeer is verdwenen in Indonesië. „Het heeft er vast mee te maken dat nu zoveel toeristen naar het land komen. Iedereen is meegaand en behulpzaam. Het contact voelde als tussen gelijkgestemden, heel prettig.” Sinds ze terug zijn heeft Joke last van heimwee naar Indonesië. En niet zo’n beetje ook. „Precies waar ik bang voor was.” Wie: Frans Deux (67) en zijn dochter Mireille (41) Gingen terug: Vorig jaar zomer, drie weken Java en Bali Het verwonderde Frans Deux nog het meest hoe diep het Indonesisch blijkbaar in hem zat. Hij heeft een Nederlandse vader en Indonesische moeder. Op straat spraken ze hem in het Indonesisch aan. „Als ik erover nadacht, ging het niet met de taal. Maar soms praatte ik ineens vanzelf mee en dan was het ijs gebroken.” Frans Deux woonde als kind in Hollandia, de provinciehoofdstad van Papoea die nu Jayapura heet, helemaal in het oosten van Indonesië. Zijn vader zat bij het leger en werd eind jaren vijftig uitgezonden naar Nederlands-Nieuw-Guinea, het gebied waar Nederland aan bleef vasthouden na de dekolonisatie van Indonesië. Zodra de Verenigde Naties in 1962 besloten dat Nederland westelijk Papoea alsnog moest overdragen, vertrok het gezin-Deux hals over kop naar Nederland. Frans Deux was toen twaalf jaar. „Het gebouw waar mijn vader werkte, was opgeblazen.” Zijn dochter wilde graag met hem naar Indonesië, ook al riep Frans Deux jarenlang dat teruggaan van hem niet hoefde. De luxe waar ze in Nederland in leefden, vond hij maar moeilijk te verenigen met het leven in Indonesië. „Neem de toiletten, die zijn nog zo primitief daar.” Veel Indonesiërs hebben een hurktoilet. Toch vond hij het heel senang , prettig, om er nog eens te zijn, vertelt hij. En het lukte in Indonesië beter om op zijn dochter over te brengen waarom ze zich gedragen zoals ze dat doen. „Wij noemen iedereen oom of tante. Die warmte die we naar elkaar toe voelen, die valt daar beter te begrijpen. Dat is in Nederland gewoon anders.” Naar Papoea gingen de twee niet. Ze reisden over Bali en Java, waar ze vroeger ook familie hadden wonen. „Maar daar kon ik eigenlijk weinig meer van thuisbrengen.” Hij zou ook niet weten waar ze heen hadden gemoeten in Papoea. „Ik heb er geen adressen van, niets, ik weet maar zo weinig van vroeger.” Zijn vader vertelde hem nooit iets over hun leven daar, typerend voor veel Indische Nederlanders die in die jaren naar Nederland kwamen. De laatste jaren, ook door hun reis, is Frans Deux zich er steeds bewuster van geworden hoe hij zijn Indische achtergrond altijd heeft weggedrukt. Zonde, eigenlijk. „Van onze ouders kregen we ingepeperd dat we ons aan de Nederlandse maatstaven moesten aanpassen. Wij moesten altijd een stapje méér doen dan een ander.” Wie: Bert (77) en zijn dochter Virgenie (51, om privacyredenen willen ze liever niet met hun achternaam in de krant) Gaan terug: Volgende week, ze blijven drie weken op Java Zijn vader werkte bij de rechtbank in Bandung. Daar konden ze zijn hulp goed gebruiken, zo vlak na het uitroepen van de onafhankelijkheid, vertelt Bert. „Ze hadden graag gewild dat hij Indonesisch werd.” Maar zijn ouders, vader was Nederlands en moeder Javaans, besloten dat het beter was om naar Nederland te gaan met hun gezin. Bert was zestien toen hij op de boot ging. In Bandung spraken hij en zijn broers en zussen Nederlands met elkaar, eenmaal in Nederland spraken ze juist Indonesisch en Javaans onderling. „We wilden onze roots niet vergeten.” Bert had Ita al ontmoet, het meisje dat later zijn vrouw zou worden. Zij woonde ook in Bandung. Hij reisde door het Suez-kanaal naar Nederland, haar boot nam de lange weg om de Kaap. Dochter Virgenie werd in Nederland geboren en viel in haar jeugd tussen twee culturen. „Op de lagere school moesten de Molukse kinderen extra Nederlandse les volgen. Ik moest ook mee, terwijl ik alleen maar Nederlands sprak. Huilend kwam ik thuis, ik voelde me zo tussen wal en schip vallen.” Nu voelt ze zich meer Indisch dan Nederlands. „Het is een andere levenshouding. Het Indonesische tempo past beter bij mij dan het drukke dagelijks leven in Nederland.” Eind jaren negentig reisden ze al een keertje terug, samen met Ita, die leefde toen nog. Het had jaren geduurd voordat ze überhaupt wilden denken aan teruggaan, vertelt Bert, ook al wandelde hij in zijn dromen nog zo vaak door Bandung. „We waren toch min of meer op de vlucht geslagen. President Soekarno had gezegd dat alle buitenlanders eruit moesten.” Ita had als meisje in een Jappenkamp gezeten, die was helemaal moeilijk te overtuigen geweest. Waar kijken ze dit keer het meeste naar uit? Bert heeft niet zulke hoge verwachtingen. „Alles wat ik meemaak is fijn. Ik ga op een stoeltje zitten koffie drinken en zie het wel.” Ze blijven tweeënhalve week in Bandung, de stad die Bert zo goed kende als puber. Hij bracht er op de fiets documenten rond voor zijn vader. „Maar Bandung zal wel erg veranderd zijn, je kunt er tegenwoordig met een appje een taxi bestellen.” Virgenie is bang dat ze tijd tekort komen. „Het is ook hartstikke warm natuurlijk, zo veel doen we niet op een dag.” En ze verheugt zich op het eten: „Nasi goreng als ontbijt, heerlijk.”
</doc>
<doc id="86" genre="news" gender="?">
Lembeekse tachtigers smullen op verplaatsing
  Kaprijke - Een flinke groep tachtigers uit Lembeke trok voor hun zevende “grote” reünie de gemeentegrens over en belandde in De Warande in Sint-Jan-in-Eremo om er eens heerlijk te smullen. “Elk jaar houden we wel eens een middagje koffieklets” vertelt mede-organisatrice Anna Pauwels. “Om de vijf jaar, zoals nu ons tachtigste, mag het al eens wat meer zijn. Dit keer is het eens op verplaatsing.”
</doc>
<doc id="87" genre="news" gender="?">
Wat met tweede oproepingsbrief? In de prullenmand ermee
  Drogenbos - Verschillende inwoners van de faciliteitengemeenten in de Vlaamse rand kwamen met twee oproepingsbrieven naar het stemlokaal. Onder meer in Drogenbos belandde een ervan in de prullenmand. Voorafgaand aan de verkiezingen was er in de faciliteitengemeenten in de Vlaamse rand opnieuw heisa rond de oproepingsbrieven. Vlaams minister Homans (N-VA) gaf provinciegouverneur Lodewijk De Witte zowat een maand geleden de opdracht om naar alle inwoners een Nederlandstalig exemplaar te sturen, in de hoop om de overwegend Franstalige gemeentebesturen te snel af te zijn. Volgens de gemeentebesturen ging de minister Homans haar boekje hiermee te buiten. Daarop stuurde de gemeenten (op Wemmel na) een Franstalige oproepingsbrief naar al wie op voorhand had aangegeven zijn of haar gemeentelijke documenten voor vier vier jaar in het Frans te willen ontvangen. Al de andere inwoners kregen de brief in het Nederlands. De gemeentebesturen voelden zich in die werkwijze gesteund door de Raad van State. De meeste inwoners hadden dus twee oproepingsbrieven, en sommigen namen die ook mee naar het stemlokaal. In een van de stembureaus in Drogenbos belandde een van die brieven steevast de prullenmand in. De dubbele stembrief zorgde volgens de medewerkers ter plaatse zelden voor verwarring.
</doc>
<doc id="88" genre="news" gender="?">
Trump roept media op te stoppen met hun &#8216;eindeloze vijandigheid&#8217;
 Na een gespannen dag waarop Democratische kopstukken en CNN bompakketjes kregen toegestuurd, zei Trump op een verkiezingsbijeenkomst dat de media op moeten houden met ongegronde aanvallen. De Amerikaanse president Donald Trump heeft tijdens een verkiezingsrally in Wisconsin gezegd dat de media verantwoordelijk moeten nemen voor de toon van het publieke debat. Hij zei dat naar aanleiding van de bompaketten die woensdag zijn gestuurd naar zijn voorganger Barack Obama, de Clintons, andere Democratische politici en nieuwszender CNN. “De media hebben ook een verantwoordelijkheid om een beschaafde toon aan te slaan. Zij moeten stoppen met de eindeloze vijandigheid, de constante negativiteit en de veelal ongegronde aanvallen en verhalen”, hield Trump zijn aanhang voor. Daarvoor had hij gezegd dat alle partijen in “vrede en harmonie” bij elkaar moeten komen na en zei hij daarover drie keer achter elkaar “We can do it”. Ook stelde hij dat bedreigingen en alle soorten politiek geweld “een aanval op de democratie zelf” zijn. Maar snel daarna nam Trump bij de zoals altijd drukbezochte verkiezingsbijeenkomst ook zijn politieke tegenstanders op de korrel. Op de dag dat Democratische kopstukken paketten met explosieven toegestuurd kregen zei hij: “De taal van morele veroordeling en de destructieve manier van praten, de ruzies en de onenigheid moeten stoppen”, zei hij zonder concrete namen te noemen.”Niemand moet zomaar politieke tegenstanders vergelijken met foute figuren uit het verleden, maar dat gebeurt wel heel vaak. Dat moet stoppen.” Just arrived in Wisconsin to help two great people, @ScottWalker and @LeahVukmir ! pic.twitter.com/Pu1Yyl5K0G — Donald J. Trump (@realDonaldTrump) 24 oktober 2018 Over zijn eigen verantwoordelijkheid voor de toon van het debat zei Trump volgens CNN niks. Eerder op de avond had CNN-baas Jeff Zucker gezegd dat Trump en het Witte Huis geen flauw benul hebben van het effect van hun voortdurende aanvallen op de media. Ook CNN kreeg een bompakket toegestuurd. In de nacht van woensdag op donderdag (Nederlandse tijd) werd ook bekend dat er een verdacht pakje op weg was naar de voormalige Democratische vice-president Joe Biden. Alle ontvangers van de bompakketjes zijn mikpunt van kritiek van Trump en andere Republikeinen. Naast Clinton en Obama kregen ook onder meer voormalig minister van Justitie Eric Holder, de Democratische afgevaardigde Maxine Waters (Californië) en oud-CIA-directeur John Brennan een verdacht pakketje toegestuurd.
</doc>
<doc id="89" genre="news" gender="?">
Klaprozen verschijnen overal ter herdenking van WO1
  Hoegaarden - Het einde van de Eerste Wereldoorlog wordt uitgebreid herdacht. Een aantal vergeten slachtoffers van WO1, onder andere zij die geen gekend graf kregen, worden herdacht tijdens een tentoonstelling in de St.-Gorgoniuskerk van 27 oktober tot 11 november. Hoegaards Erfgoed stelt daarvoor standen op onder een schans vol klaprozen in de kerk (gratis). staat ook centraal in het slotconcert op 11 november, 20uur, met liederen van Boudewijn de Groot tot John Lennon (10 euro - kaarten onder andere bij de Wereldwinkel, Tiensestraat). De gemeentelijke hulde aan de monumenten vindt plaats op 11 november: om 10uur in Meldert, Hoksem en Outgaarden. Na de mis in Hoegaarden worden de vredesboom en de vredesbank ingewijd (Houtmarkt) en worden bloemen neergelegd aan het monument aan het gemeentehuis. Het gedenkteken voor de onbekende soldaat (naast de kerk, kant Pastorijstraat) wordt hersteld. Aan de Getebrug aan de Stationsstraat wordt een gedenkplaat geplaatst voor de slachtoffers van de gevechten in 1914. Op 11 november vindt een plaats om 14u30 langs drie gedenkplaatsen. Het koor Keereweerom brengt liederen onderweg. Eerder al zal Danny Rega een gedicht voorstellen. De organisatie van dit luik is in handen van 11 11 11. Scholieren boetseerden rode klaprozen voor op het wandeltraject. In de kerk worden tweeduizend papieren klaprozen gebruikt, gemaakt door vrijwilligers. Ter promotie werden al massaal folders uitgedeeld aan het stemlokaal zondag jongstleden. Bij handelaars verschijnen weldra gedenkvaasjes met tricolore klaprozen. Noël Verlaers lichtte het project ook toe op de viering na de verkiezingen. Winnaars werden er in de bloemen gezet, met ... klaprozen. Ann Raymaekers maakte daarvan een fotoverslag (waarvan een beeld hierboven). Voor de financiering van het gemeentelijke project werd de steun bekomen van het Euopese Leader-project. Voor de financiering van het overige deel worden o.a. de klaprozen na afloop verkocht. Men kan ook inschrijven als VIP (50 euro, op BE23 3630 8110 6891 van vzw Hoegaards Erfgoed). Dat arrangement omvat een uitnodiging voor opening van de tentoonstelling, twee kaarten en twee drankbonnen voor het concert en een jaarabonnement op het blad Alpaidis.
</doc>
<doc id="90" genre="news" gender="?">
Winnende lot grootste jackpot ooit verkocht: 1,6 miljard dollar
 In de staat South Carolina is een lot verkocht met de winnende combinatie voor de grootste jackpot ooit: 1,6 miljard dollar. De Amerikaanse Mega Millions-loterij heeft ten minste één lot verkocht met de winnende cijfercombinatie die recht geeft op de grootste jackpot ooit: 1,6 miljard dollar. De Mega Millions-loterij wordt tweemaal per week georganiseerd in 44 Amerikaanse staten. Op de loten van 2 dollar per stuk staan zes getallen tussen de 1 en 70, die deelnemers allemaal goed moeten hebben voor de jackpot, die al sinds juni niet meer was gevallen en zo tot recordhoogte was gestegen. De loterij heeft de gemoederen deze week bezig gehouden in de Verenigde Staten, waar de website van Mega Millions er een paar keer uitvloog en in verschilllende staten enorme rijen voor verkooppunten vormden. De regels zijn streng: alleen Amerikaanse staatsburgers mogen meedoen, onder voorwaarden dat ze hun loten in hun thuisstaat kopen. Dinsdagavond trok de organisatie de winnende cijfercombinatie van 5, 28, 62, 65, 70 en 5. Die stond op een lot dat is verkocht in de staat South Carolina, meldde de organisatie van de loterij woensdagochtend vroeg. Als de koper van het lot zich meldt is het nog niet zeker of hij of zij de prijs voor zichzelf kan houden. De kans bestaat namelijk dat meerdere Mega Millions-loten met dezelfde cijfercombinatie zijn verkocht. De kans dat de winnende combinatie twee keer in één trekking valt is erg klein. Persbureau Reuters rekende dinsdag voordat de kans op de jackpot 1 op 303 miljoen is. Ter vergelijking: De kans om door een haai te worden gedood is 1 op 3,7 miljoen. Dat de prijs gewonnen is, is dus al bijzonder. Twee keer in één trekking lijkt schier onmogelijk. Amerikanen die achter het net visten kunnen woensdag op herkansing als Powerball - de andere loterij in de VS en houder van het vorige jackpotrecord - trekt voor een prijzenpot van 620 miljoen dollar. De winnaar van de Mega Millions-jackpot kan zijn of haar prijs overigens op twee manieren incasseren: De loterij keert het totaalbedrag belastingvrij uit over een periode van 29 jaar, óf gireert in één keer een bedrag van 904 miljoen dollar naar de winnaar.
</doc>
<doc id="91" genre="news" gender="?">
Verlammende medicijnregels
 Aan spelregels moet je je houden, omdat je ze onderling nu eenmaal afgesproken hebt. Maar soms gaan ze ten koste van mensen en hun gezondheid. En in het ergste geval van mensenlevens. Dat speelt op dit moment met de regels rond de goedkeuring van geneesmiddelen tegen uiteenlopende vormen van kanker. Zoals melanoom, een levensbedreigende vorm van huidkanker. Vorig jaar waren er alleen al in Nederland 6700 nieuwe melanoom-diagnoses. Een beoordelingscommissie van de Nederlandse Vereniging van Medisch Oncologie (NVMO), voor een flink deel bestaande uit artsen, heeft dezer dagen ’nee’ gezegd tegen een relatief nieuw medicijn. Het gaat om nivolumab, een immuuntherapeuticum, een zogeheten PDL1-remmer die de menselijke afweer stimuleert, waardoor het lichaam zelf kankercellen kan opruimen. Het wordt onder meer gebruikt bij melanoom en longkanker. Het middel is misschien wel effectiever dan chemotherapie en bestraling. En behandelaars van verschillende vormen van kanker zijn er enthousiast over. Ze zien hun patiënten herstellen en de ernstigste vormen van kanker, waartoe melanoom behoort, te boven komen. Nivolumab wordt al gegeven (en vergoed!) aan patiënten in een bijna uitzichtloos stadium van deze ziekte. Daarin is dit middel betekenisvol, het heeft zijn kwaliteit onomstotelijk bewezen. De wens van melanoombehandelaars om dit middel nu ook in een zo vroeg mogelijk stadium toe te dienen aan patiënten die inmiddels zijn geopereerd, wordt thans geblokkeerd door de betreffende NVMO-commissie. Waarom? Omdat het middel slecht is? Nee, geenszins. Dat vindt de commissie evenmin. Maar, omdat er geen vijf jaar ervaring met dit immuunmiddel bestaat, maar nog slechts twee jaar. En dát is tegen de regels die de commissie ooit met zichzelf heeft afgesproken. Dus wordt het middel voor gebruik in de kankerkliniek afgekeurd. Kan de commissie die regels dan niet versnellen? Daar wordt over gedacht. Misschien wordt het uiteindelijk vier jaar, drie jaar of twee jaar… Maar dat denken kan nog even duren: de commissie wacht op internationale opinies hierover. Soms kunnen spelregels je behoorlijk lam leggen. Ten koste van de kankerpatiënt. 
</doc>
<doc id="92" genre="news" gender="?">
Fors minder uien en aardappelen dit jaar door droogte
 Het Centraal Bureau voor de Statistiek schat dat de ui-oogst dit jaar 44 procent onder die van vorig jaar zal liggen. Door de langdurige droogte afgelopen zomer dreigt er een misoogst voor uien en aardappelen. Voorlopige schattingen van het Centraal Bureau voor de Statistiek wijzen uit dat boeren dit jaar 44 procent minder uien uit de grond zullen halen, en 23 procent minder aardappelen. Ook suikerbietboeren hebben het in 2018 zwaar. Bij hen is de verwachte oogst 13 procent lager. Het CBS tekent aan dat de definitieve cijfers, die het eind januari bekendmaakt, kunnen verschillen. Die kunnen hoger, maar ook lager uitpakken. Zo was de aardappelopbrengst in 2015 9 procent lager dan het CBS aanvankelijk schatte. De opbrengsten kunnen per regio veel verschillen. Eerder deze maand inventariseerde landbouworganisatie LTO dat de zwaarst getroffen gebieden een tot 60 procent mindere oogst kunnen hebben. Of de slechte oogst betekent dat aardappels en aardappelprodocuten duurder worden, is volgens een CBS-woordvoerder nog onduidelijk, zei hij tegenover ANP. “Er komen minder aardappelen van het land, dus ze zullen van elders moeten komen om de frietwinkels te bevoorraden en wat daarmee gaat gebeuren is afhankelijk van de voorraad in het buitenland. Het is een hele internationale markt. Zeker de pootaardappelen worden massaal naar het buitenland geëxporteerd.” Wel een zeker gevolg van de droogte is dat de aardappelen dit jaar kleiner zullen zijn, zei een Noord-Brabantse boer eerder tegen NRC . “Ze hebben geleden onder de droogte en de hitte. Daardoor krijgen de aardappelen een klap, die ze tijdens de groei maar heel langzaam te boven komen.”
</doc>
<doc id="93" genre="news" gender="?">
Al 180 vluchten geschrapt door staking Aviapartner, ook morgen staking op Brussels Airport
 Vandaag zijn op de luchthaven van Zaventem al 180 vluchten geschrapt door de staking bij bagage-afhandelaar Aviapartner. Ook zaterdag wordt er verder gestaakt, meldt de VRT. Er werd vrijdagmiddag opnieuw gepraat bij Aviapartner. Vakbonden en directie zaten samen over de hoge werkdruk en het personeelstekort. Dat overleg zou op niets zijn uitgedraaid. De werknemers staken al sinds donderdagavond. Daardoor zijn al zeker 180 vluchten geschrapt op Brussels Airport, en meer dan 30 vluchten zijn omgeleid naar andere luchthavens. De getroffen reizigers moeten zeker contact opnemen met hun luchtvaartmaatschappij, zegt Test-Aankoop. Want die moet een alternatief voorstellen. Ook de vakbonden bij Aviapartner op de luchthaven van Luik hebben vrijdag beslist enkele uren per dag het werk te onderbreken uit solidariteit met hun collega’s op Zaventem. De bagageafhandelaars hebben de indruk dat ze niet gehoord worden door hun directie, onder meer over loonkwesties, materiaal en veiligheid. De bagage-afhandelaars protesteren naar eigen zeggen tegen “een totale afwezigheid van sociaal overleg” binnen het bedrijf. In Luik is dezelfde kritiek te horen. “De problemen bij Aviapartner in Brussel zijn dezelfde als in Luik en elders”, zegt Geoffrey Broux, secretaris bij het socialistische SETCa-Luik. “In Luik is het vooral het materiaal dat problemen stelt, maar net als in Brussel hebben ook wij te maken met een slechte communicatie, een gebrek aan personeel en een duidelijk tekort aan investeringen”, aldus Broux. “Het is nu al twee jaar dat we vaststellen dat de arbeidsvoorwaarden erop achteruitgaan bij Aviapartner in Luik, en dat personeel en plaatselijk management overstappen naar de concurrentie”, vult Daniel Maratta, provinciaal secretaris bij de vakbondsafdeling UBT, aan. Er zijn een vijftiental klachten over welzijn op het werk die volgens Broux in Luik behandeld moeten worden. Maandag zullen de vakbonden een stakingsaanzegging indienen. SETCa en UBT eisen onder meer een aangepaste functieclassificatie en taakbeschrijving, investeringen die de verankering van Aviapartner in Luik garanderen, de “dringende” invulling van de vacatures en stabiliteit in het management. (BIN, ALG,
</doc>
<doc id="94" genre="news" gender="?">
Hoe maak je een rookworst krom?
 Wat eten we? Er zijn twee nieuwe varkensloze rookworsten voor op de boerenkool. De ene móest krom, aan de andere mocht zelfs geen kippenei te pas komen. Foto iStock  Moet een rookworst krom zijn? Ja, vindt Unox. Niet per se, vindt De Vegetarische Slager. Toeval of niet, na jaren en jaren sleutelen, komen ze deze herfst allebei met een varkensvrije rookworst. Die van Unox in hoefijzervorm, die van De Vegetarische Slager in een verpakking met twee rechte, wat dunnere worstjes. Garden Gourmet heeft al zeker tien jaar een vegarookworst en ook Valess verkoopt ’m, maar dat de iconische Unox-worst (22 miljoen stuks per jaar) nu een vegetarisch zusje heeft, is nieuws en daar lift De Vegetarische Slager op mee. Er zijn al ontelbaar veel redelijk geslaagde vleesvervangers. Maar de rookworst is een moeilijk geval, om verschillende redenen. Voor Unox was de vorm de grootste bottleneck, zegt marketing manager Thijs Sleddering. „Je eet ’m als een rookworst, je maakt ’m klaar als een rookworst, dan moet-ie er ook uitzien als een rookworst.” Een dierlijke darm geeft een rookworst sappigheid en structuur en maakt de worst ook buigzaam. Bij een ‘vega casing’ bleek dat heel moeilijk te evenaren. „Des te cooler was het toen we ontdekten dat natriumalginaat, dat uit zeewier komt, die flexibiliteit had. Toen die eerste gebogen worst van de lijn kwam, hebben we dat wel even gevierd.” Het duurde vier jaar en tweehonderd testversies voordat ze tevreden waren. De structuur moest goed zijn: je moet er stukjes rul ‘vlees’ in terugvinden, geen egale pasta. Het mondgevoel, ook zoiets. „Wat je proeft als je bijt. Dat alleen al heeft zeker een worst of dertig geduurd.” En dan het roken. „Het lukte wel, maar een varkensworst neemt die rookgeur veel makkelijker op. Bij de vegaworst is die iets zwakker.” Maar misschien duurde het wel vooral zo lang, zegt Sleddering, omdat de vegetarische rookworst een „evolutie” in het bedrijf was. „Onze slagers, onze vleestechnologen hebben ’m gemaakt. Zij moesten er trots op kunnen zijn.” Pas toen het testpanel hem lekkerder vond dan andere vegetarische rookworsten, durfde Unox de worst op de markt te brengen. Bij De Vegetarische Slager duurde het nog langer, zeven jaar, voordat directeur Jaap Korteweg zijn roockworst had („Ik ben het testpanel.”). Hij vindt een ronde worst „heel mooi”, maar hij vond andere dingen belangrijker. „De smaak natuurlijk. En hij moest echt een ‘knak’ hebben.” Dat is behoorlijk gelukt, ook met een velletje van zeewier-alginaat. Zijn grootste opgave was om ’m veganistisch te krijgen, want zijn doel is: alle dieren uit de voedselketen krijgen. Daarom gebruikt De Vegetarische Slager geen eiwit uit kippenei, zoals Unox, maar soja en tuinbonenmeel. Alleen de kleur kan nog beter, vindt Korteweg. „We blijven ’m verbeteren.” Het is heel makkelijk om de vegetarische rookworsten naast een varkensrookworst te leggen en te zeggen dat het niks is. Maar het is welbeschouwd ook heel makkelijk om een rookworst van varken te maken: daar zit alles al in wat je met planten nooit helemaal kunt evenaren: vet, smaak, geur, zelfs het knapperige velletje is gratis bijgeleverd. De Unox-man zegt het zo: „Het doel was niet de beste rookworst te maken, maar de beste vegetarische rookworst.” Als 5 procent van 22 miljoen rookworsten voortaan een vegaworst is, is dat al winst. (En dan nu de tune met de mondharmonica.)
</doc>
<doc id="95" genre="news" gender="?">
Marria leert apenstreken
 Almere - Het gaat goed met aap Marria. Deze week precies een jaar geleden ontmoette de chimpansee voor het eerst een soortgenoot, na een leven lang kleren te hebben gedragen en soep te hebben gegeten met een lepel. Met luid gekrijs begroeten Marria en Sony hun vaste verzorger Max. Hij heeft wat halve bananen en pinda’s meegenomen en de apen hebben zo te horen fikse honger. Marria laat Sony eerst eten, want dat is de alfaman. „Heel knap dat ze dat geleerd heeft”, legt Max trots uit. Precies een jaar geleden ontmoetten Marria en Sony elkaar voor het eerst. Marria was toen een paar maanden in Nederland, na een lang verblijf in Portugal. Daar woonde Marria in een gezin, at ze aan tafel en speelde ze met lego. Ze werd agressief en werd vervolgens door Stichting AAP uit het huis gered. Ze woont nu nog bij de stichting, in Almere. Sinds het luik tussen Marria en de alfaman voor het eerst openging is er veel gebeurd, vertelt Max. „Marria moest alles leren. Echt klassiek apengedrag kende ze eigenlijk niet. Ze wist bijvoorbeeld niet dat er een hiërarchie in een groep is en dat chimpansees onderling bijna politiek bedrijven.” En dat heeft soms ook wel tot een aanvaring geleid tussen de twee. „Dan was er even flinke ruzie. Maar uiteindelijk is het ook heel goed gedaan door Sony, die heel veel geduld met haar heeft gehad. Inmiddels is Marria bijna weer helemaal aap.” Terug naar de natuur, waar ze waarschijnlijk een jaar of vijftien geleden is gevangen in het Afrikaanse Guinee-Bissau, kan ze niet meer. Daarvoor heeft ze toch te weinig ’apenstreken’ geleerd. Toch is het de bedoeling dat ze uiteindelijk in een dierentuin in een groep komt te wonen. Dat ze uit het wild komt, en raszuiver is, is voor haar goed nieuws: daarmee is ze geliefder bij dierentuinen, die haar graag een plek geven in een fokprogramma. Marria bij haar eigenaren in Portugal. Ⓒ foto Stichting Aap AAP streeft ernaar om Marria en Sony samen te plaatsen. De stichting houdt de apen die worden uitgeplaatst altijd goed in de gaten. „Daarvoor moet ze nog wel wat stappen zetten”, vertelt Max. „Ze moet eerst in een groep leren leven. In een groep chimpansees heb je namelijk weer een hele andere dynamiek en heel andere politiek.” Marria doet het dus goed, maar heeft nog een flinke weg te gaan. 
</doc>
<doc id="96" genre="news" gender="?">
Machtigste vrouw ter wereld slijt haar F-35 ook in België
 M/V van de week | Marillyn Hewson Eigenlijk was het helemaal niet de bedoeling dat ze CEO van Lockheed Martin werd. Marillyn Hewson ging er in 2012 van uit dat haar promotie tot operationeel directeur van de Amerikaanse defensiegigant haar laatste zou zijn. Maar toen de man die wél CEO moest worden - Chris Kubasik - wegens een ongepaste relatie met een ondergeschikte aan de deur werd gezet, schoof Hewson meteen door naar de troon. Het is een benoeming die Lockheed Martin zich nog niet beklaagd heeft. Sinds Hewson er in 2013 de teugels overnam, rijdt het bedrijf een indrukwekkend parcours. Lockheed Martin groeide de voorbije jaren uit tot de grootste toeleverancier van het Pentagon, een positie die zeker onder de lustig aan defensie spenderende regering-Trump aardig oplevert. Lockheed Martin boekte vorig jaar een winst van 2 miljard dollar op 51 miljard dollar omzet. Toen Hewson het roer overnam, bedroeg de omzet 45 miljard dollar. Beleggers beloonden die prestatie met een verschroeiende rit op Wall Street. Onder Hewson verdubbelde de beurswaarde van de defensiegroep tot net geen 100 miljard dollar. One company woman. Marillyn Hewson begon haar professionele carrière bij het ministerie van Arbeid, maar koos al snel voor een job bij Lockheed Martin. Met een diploma van burgerlijk ingenieur en economie verkende ze de voorbije dertig jaar zowat elke uithoek van het defensiebedrijf. De  job van CEO is haar 20ste bij Lockheed Martin. Moeder. Hewsons grootste inspiratie is naar eigen zeggen haar moeder, die al vroeg alleen kwam te staan met vijf kinderen. ‘De weerbaarheid van mijn moeder leerde me alles wat ik moest weten over leiderschap’, zei ze daar later over. Hewson heeft twee zonen. Haar echtgenoot, die ze leerde kennen aan de universiteit, bleef thuis bij de kinderen terwijl zij carrière maakte. Macht. Het zakenblad Forbes zette Hewson dit jaar op 1 in zijn jaarlijkse ranglijst van machtigste vrouwen ter wereld. Het blad prees hoe ze Lockheed Martin via de focus op wetenschap en innovatie onmisbaar wist te maken in de wedloop naar de wapens van morgen.  Trump. Lockheed Martin vaart wel bij het beleid van Donald Trump, die de defensie-uitgaven opschroefde. Hewson behandelt de volatiele president dan ook met fluwelen handschoenen. Ze was een van de weinige ondernemers die zich positief uitlieten over de importheffingen, Trumps omstreden commerciële stokpaardje. Het is een prestatie waar ze dit jaar uitgebreid voor gefêteerd werd. Het vakblad Chief Executive Magazine bombardeerde - pun intended - haar tot CEO van het jaar. Het zakenblad Fortune zette haar op 1 in de ranglijst van machtigste vrouwen ter wereld. Fortune loofde specifiek de manier waarop ze Lockheed Martin positioneerde om maximaal te kunnen profiteren van de stijgende vraag naar ultramoderne wapens nu de militaire capaciteiten van Rusland en China er met rasse schreden op vooruitgaan. Of hoe geopolitieke hoogspanning niet iedereen slecht uitkomt. Voor dit jaar verwacht Lockheed Martin opnieuw een omzetgroei, iets waar ook ons land zal toe bijdragen. Deze week hakte de regering de knoop door in het al lang aanslepende dossier over de vervanger van de Belgische F-16’s. Zoals verwacht werd dat de F-35, het paradepaardje van Lockheed Martin, het gevechtsvliegtuig waar ook het Amerikaanse leger bij het bedrijf voor aanklopt, en wel voor veel grotere bestellingen. Van iemand die leeft bij de gratie van het Pentagon, hoef je geen striemende kritiek te verwachten op de opperbevelhebber van het Amerikaanse leger. Integendeel: Hewson doet haar uiterste best om op een goed blaadje te staan bij president Donald Trump. In interviews prijst ze graag zijn engagement en zakelijke instincten. En toen Trump zijn fel gecontesteerde importheffingen bekendmaakte, was Hewson een van de weinige zakenmensen die daar openlijk hun steun voor wilden uitspreken. Dat Trump haar toen het podium op riep onder de naam ‘Marillyn Lockheed’, incasseerde ze met uitgestreken gezicht. Hewson mag dan poeslief zijn voor het huidige bewind, tegelijk is ze slim genoeg om niet al haar eieren in een mand te leggen. Ze verspreidt haar politieke giften mooi tussen Republikeinen en Democraten. Als Trump straks niet aan een tweede termijn mag beginnen, verwacht niemand dat haar bedrijf daar plots zal onder lijden. De 64-jarige CEO lijkt in de wieg gelegd voor een carrière in defensie. Haar vader werkte tijdens de Tweede Wereldoorlog op de luchtmachtbasis van Fort Riley in de staat Kansas, pal in het midden van de VS. Daar ontmoette hij ook haar moeder, die er terechtkwam nadat ze zich vrijwillig bij het leger had aangemeld en via het Women’s Army Corps in Kansas belandde om er gewonde soldaten te verzorgen. Samen kreeg het echtpaar vijf kinderen. Lang duurde het familiaal geluk niet. Hewson verloor haar vader op jonge leeftijd aan een hartaanval. Met vijf kinderen - leeftijden vijf tot vijftien - moest Hewsons moeder er twee jobs op nahouden om de eindjes aan elkaar te knopen. Daardoor belandde er al op jonge leeftijd veel verantwoordelijkheid bij de kinderen, schreef Hewson ooit in een bijdrage voor de website Politico. ‘Ik was verantwoordelijk voor de inkopen. Dan kreeg ik vijf dollar mee, en een lijstje waar voor zeven dollar aan boodschappen op stond. ‘Ik vertrouw erop dat je de juiste keuzes zal maken’, zei mijn moeder dan. Die verantwoordelijkheid maakte ons sterker, wijzer en zelfredzaam. De weerbaarheid van mijn moeder in die periode heeft me alles geleerd wat ik ooit moest weten over leiderschap.’ Defensie klinkt misschien als een mannelijke sector, maar dat is ze al een tijdje niet meer. Vier van de grootste vijf Amerikaanse defensiebedrijven worden geleid door vrouwen. Hewson hoopt naar eigen zeggen dat haar functie andere vrouwen kan inspireren om hun ambities op te schroeven. ‘Vrouwen die naar ons kijken, moeten denken: ‘I can be in that job.’’
</doc>
<doc id="97" genre="news" gender="?">
DE LAATSTE RONDE van lijsttrekker Carolien Ongena (CD&V)
  Destelbergen - De voorbije week kon u de belangrijkste programmapunten van de respectieve partijen lezen. Hopelijk klare taal in de soms eindeloos lange opsommingen van de toekomstplannen in uw gemeente. Nog vijf dagen voor u uw nieuwe bestuurders kiest, tijd dus voor nog méér klare taal: de lijsttrekkers krijgen van ons het laatste woord. In tien vragen bekennen ze kleur, en voorspellen ze hoe het zondagavond zal eindigen. Voor henzelf, maar ook voor de collega's. Elke dag één bijdrage, in willekeurige volgorde. Klik en lees hieronder al de verkiezingsuitslag, volgens Carolien Ongena van CD                            
</doc>
<doc id="98" genre="news" gender="?">
Corry Konings is de sterkste in Expeditie Robinson
 Zap Na een kolossale ruzie veranderde Corry Konings van cultheld in de mogelijke duivel van het survivalprogramma. Maar huilen is voor de andere deelnemers te laat: ze lijkt te gaan winnen. Vorige week zapte ik langs Expeditie Robinson en bleef ik even hangen. Logisch, want alle deelnemers hingen ook. Ze moesten zich zo lang mogelijk vasthouden aan zo’n typisch Robinson-reuzeknutselding dat steeds schever kwam te staan. Een voor een plonsden de kandidaten in het water. Een blonde vrouw viel als eerste. Verrek, dat was Corry Konings! Ik had wel gelezen dat de 67-jarige zangeres dit jaar de oudste deelnemer was, maar was er een beetje van uitgegaan dat ze inmiddels wel zou zijn afgevallen. Daar had ik even buiten taaie ‘Corry King’ gerekend! Terwijl de Robinsonners zich aan hun touw vastklampten, probeerde ik me te herinneren wat ook alweer de grootste hit van Corry Konings was. Daarna had ik zeven dagen Ik krijg een heel apart gevoel van binnen in mijn hoofd. Helaas ben ik daarna weggezapt, waardoor ik miste hoe de Grand Old Lady van Kamp Zuid het middelpunt werd van een kolossale ruzie : zij was te dicht bij de hangmat van kampgenoot Aisha gaan zitten, weigerde op te schuiven, waarna een monumentale woordenwisseling volgde. Heel aparte gevoelens braken van binnen naar buiten; leven en laten leven zat er niet meer in. Even later zat Aisha op een motorboot terug naar de bewoonde wereld. (Zelf zou ik Robinson nog geen halve dag volhouden, maar ik was vroeger ook al heel slecht in schoolreisjes.) In die bewoonde wereld ging de Robinsonruzie deze week door. Konings zei in RTL Late Night met Twan Huys dat Aisha eerder die ochtend haar kokosolie niet had willen uitlenen. Ook had Aisha haar ‘duivel’ genoemd, maar dat was er door de programmamakers uitgeknipt. In het volgende RTL-programma ( Boulevard ) was Aisha daar dan weer boos over. NRC Kijktips Elke maandag tipt de mediaredactie boeiende programma’s, series en films. Zo werd Corry Konings in één aflevering van cultheld tot mogelijke duivel – reden genoeg om donderdag op RTL 5 het vervolg te bekijken. Op de anderen kon ik me niet meer concentreren, al zag ik wel dat het allemaal heel spectaculair, ingewikkeld, giftig en een beetje ongeloofwaardig werd. Donderdag begon slecht voor Konings: ze werd met twee anderen verbannen naar het ‘Duivelseiland’. Had Aisha het toch goed gezien! Maar daar nam Corry als eerste de schop ter hand om een nieuwe slaapplaats te maken. „Wat een mannetjesputter”, zei een lotgenoot bewonderend. Als thuis de tuinman komt, vertelde ze, helpt Corry ook gewoon mee met de heg. Waarschijnlijk begon het bij de anderen te dagen: huilen is voor hen te laat – Corry Konings gaat Expeditie Robinson winnen. Uren later werd ik eindelijk verlost van de Koningsliederen in mijn hoofd, toen ik de Franse documentaire Jacques Brel. Gek van het leven (NTR) opzocht. Het werd het hoogtepunt van de televisieweek met talloze prachtbeelden van de optredende Brel, steeds weer met het zweet gutsend van zijn gezicht. Elk optreden was een sprint van 90 minuten; aan toegiften deed Brel niet. Dinsdag is hij 40 jaar dood. ‘De zanger gretig, de mens beschaamd” vatte de voiceover het bestaan van Brel samen. Die had toch al een geweldige tekst – het was haast een gesproken essay, waarin gewag werd gemaakt van „een verliefd soort vrouwenhaat” waar Brel aan leed. In anderhalf uur werden we naar het hart van een kunstenaarschap geleid. Al keurde Brel zelf dat etiket af. Hij geloofde niet in het bestaan van talent. Wat hij deed was ambachtswerk. Hij was blij als men later zou zeggen dat hij „aardige, oprechte liedjes” had gemaakt. Hoe zeg je ‘understatement van de eeuw’ eigenlijk in het Frans?
</doc>
<doc id="99" genre="news" gender="?">
Kleuterschool Vechmaal vindt drie nieuwe kleuters
 De school zocht nog drie kleutertjes om tot de minimumvereiste van twaalf leerlingen te komen, het aantal kleuters dat nodig is op 1 februari 2019 wanneer de telling van het departement van Onderwijs gebeurt. De oproep miste zijn effect niet. Intussen zijn er drie kleuters ingeschreven, van wie er twee volgend jaar in juni instappen. “Maar zij tellen dus niet mee, omdat de kleuters pas na 1 februari instappen”, vertelt Bart Uyttersprot van het oudercomité. De kleuterschool zal dan ook een beroep doen op een ‘genadejaar’, wat slechts één keer mogelijk is. Als er tegen februari 2019 geen twaalf kleuters zijn, moet de school stoppen. Daarom blijft de school niet bij de pakken zitten. “Om de ouders ervan te overtuigen voor de kleuterschool van Vechmaal te kiezen, krijgen ouders én kleuters de kans om eens een schooldag samen te beleven tijdens de ‘open klasdag’ op woensdag 10 oktober van 13 tot 15 uur”, legt Bart Uyttersprot uit. “Naast enkele leuke activiteiten kan er kennis gemaakt worden met de werking van de school en de vernieuwde infrastructuur.”
</doc>
<doc id="100" genre="news" gender="?">
Een enkeltje naar huis na een melding, bij Defensie gebeurt het
 Een instructeur bij Defensie krijgt de opdracht om een leerling bij een test als onvoldoende te beoordelen. Niet omdat de leerling niet genoeg kwaliteiten heeft, maar omdat een leidinggevende hem niet mag. De instructeur weigert, maar als hij terugkomt van vakantie is de leerling in kwestie alsnog weggestuurd. De instructeur maakt hier melding van, maar wordt zelf de dupe. Momenteel zit hij thuis en spreekt hij zijn collega's niet meer. Die hebben te horen gekregen dat ze ook privé geen contact meer met hem mogen opnemen. Het is een van de vele zaken bij de krijgsmacht waarbij personeel dat misstanden meldt, zelf in de problemen komt. Uit het rapport dat de commissie-Giebels vandaag uitbracht , blijkt dat er veel mis is met de sociale veiligheid bij Defensie. Bij driekwart van de 92 meldingen die de commissie onderzocht, gaven de melders aan dat ze werden benadeeld nadat ze een klacht hadden ingediend. Dat kan verstrekkende gevolgen hebben, vertelt jurist Frank Aarts, die Defensiemedewerkers bijstaat die melding maakten van machtsmisbruik. Klagers worden tot persona non grata verklaard, buitengesloten en overgeplaatst. Klachten belanden in de onderste la of worden bedekt met de mantel der liefde. In het rapport staan voorbeelden van melders bij wie declaraties worden uitgesteld of tegen wie een intern onderzoek wordt begonnen. Anderen werden openlijk aangevallen, uitgescholden, van ongewenst bedrag beschuldigd of kregen te horen dat ze ontslagen zouden worden. Voor militairen die in het buitenland zijn gestationeerd heeft het melden van misstanden vaak nog grotere gevolgen, weet Aarts. Hen wordt na een melding soms de toegang tot de kazerne ontzegd, met als gevolg dat het gezin ook geen toegang meer heeft tot medische hulp en de kinderen niet meer op het Sinterklaasfeest mogen komen. "Er zijn medewerkers die binnen twee weken op het vliegtuig naar Nederland zaten en daar dan vervolgens alles zelf moesten regelen." Het grootste probleem is dat de meldingen intern worden afgehandeld, zegt Aarts. Uit eerdere rapporten bleek al dat Defensie-onderzoeken naar pesterijen, intimidatie en seksueel geweld tekortschoten. "Vaak wordt een commissie ingesteld om een klacht te onderzoeken, maar die bestaat dan uit militairen van hetzelfde krijgsmachtonderdeel. De slager keurt zijn eigen vlees." Het mailadres dat de Commandant der Strijdkrachten Rob Bauer vorige week openstelde voor meldingen van misstanden, is volgens Aarts geen oplossing. Hij denkt ook niet dat er een verband is tussen het gebrek aan vertrouwen bij het Defensiepersoneel en de jarenlange bezuinigingen, zoals Bauer stelde. Staatssecretaris Visser van Defensie zegt in een reactie dat het rapport een belangrijke stap is in het herstel van Defensie. "We hebben de sociale veiligheid nog onvoldoende op orde en daar gaan we met z'n allen mee aan de slag." Visser gaat een onafhankelijk meldpunt opzetten, zoals de commissie-Giebels aanbeveelt. Dat is hard nodig, zegt Aarts. "Nu gaat het vaak al mis als bezwaar wordt ingediend tegen een overplaatsing. Het bezwaarschrift wordt bijvoorbeeld beoordeeld door commandanten die bevriend zijn met de leidinggevenden van het onderdeel waarover wordt geklaagd." De commissie vindt ook dat er gewerkt moet worden aan een opener cultuur, waarin meldingen niet als verraad worden gezien. Nu heerst binnen de krijgsmacht een sterke groepscultuur, waar loyaliteit belangrijk is en negatief wordt gedaan tegen collega's die buiten de groep vallen. Aarts werkte zelf ook jaren als ambtenaar voor Defensie en een cultuurverandering ziet hij niet snel gebeuren. "Defensie is een prima werkgever", zegt hij. "Het is als een familie, waarin medewerkers zich beschermd moeten voelen. Excessen komen voor, maar het mag niet zo zijn dat iemand die daar melding van maakt, daar zelf de dupe van wordt."
</doc>
<doc id="101" genre="news" gender="?">
Is deze notariszoon een Belgische James Bond of een ordinaire trafikant in oorlogswapens?
  Halle -  Als Jacques Monsieur de waarheid vertelt, is hij niets minder dan een Belgische James Bond. Meer dan 25 jaar schuimde hij wereldwijd conflictgebieden af om er massa’s wapens te verkopen, vooral aan regimes die er geen mochten krijgen. “Alleen zo kon ik voor het Westen spioneren”, beweerde hij eerder. Vrijdag werd 'de vos' echter in beroep veroordeeld tot vier jaar cel en een boete van 1,2 miljoen euro voor illegale wapenhandel.  Als Jacques Monsieur de waarheid vertelt, is hij niets minder dan een Belgische James Bond. Meer dan 25 jaar schuimde hij wereldwijd conflictgebieden af om er massa’s wapens te verkopen, vooral aan regimes die er geen mochten krijgen. “Alleen zo kon ik voor het Westen spioneren”, beweerde hij eerder. Vrijdag werd 'de vos' echter in beroep veroordeeld tot vier jaar cel en een boete van 1,2 miljoen euro voor illegale wapenhandel. “In de jaren 1980-1990 heb ik 15 jaar gewerkt voor de DIA
</doc>
<doc id="102" genre="news" gender="?">
Basiel en Leona zijn 50 jaar getrouwd
  Zele - Basiel Fierens (78) en Leona D'hollander (71) werden door de burgemeester en de schepenen gehuldigd voor hun 50-jarig huwelijk. Het gouden koppel vierde het jubileum in B Vinedo, Hoekstraat in Zele, samen met familie en vrienden Ze leerden elkaar kennen op het vuurwerk in Berlare tijdens de Waterfeesten meer dan 50 jaar geleden. Ze hebben 2 zonen Pascal en Lionel.
</doc>
<doc id="103" genre="news" gender="?">
De angst voor staartwind op het vliegveld
 Wekelijks stuit Karel Knip in de alledaagse werkelijkheid op raadsels en onbegrijpelijke verschijnselen. Deze week vraagt hij zich af hoe gevaarlijk staartwind is voor vliegtuigen. Wonen in Amsterdam-West – onder de rook van Schiphol en met vrij uitzicht op de statige schoorsteen van de Hemwegcentrale en zijn machtige damppluim: elke dag anders, elke dag prachtig. Zit er oost in de wind dan staat de pluim naar links, waait het uit westelijke hoek dan wijst-ie naar rechts. Schiphol voegt er zijn meteorologische informatie aan toe. Zit er zuid in de wind dan trekken er nauwelijks vliegtuigen over West. Maar owee als er een zuchtje noord in de wind raakt, dan laten de lui van de luchtverkeersleiding alle vliegtuigen zonder mankeren in noordelijke richting van Schiphol wegvliegen. Maar omdat de meeste toeristen, ondanks de klimaatomslag, nog steeds naar het zuiden willen moeten veel toestellen boven West een bocht maken om op de goede koers te geraken. Ze vliegen om de Sloterplas heen. Soms urenlang. Het kan jaren duren voor je het systeem door hebt maar opeens weet je: vliegtuiggebrom betekent noord in de wind. Wie wil kan het systeem op elk willekeurig moment uit ‘historische waarnemingen’ afleiden. Raadpleeg de KNMI-site weerstatistieken.nl (waar Weeronline en Weerplaza hun records vandaan halen) en bekijk bijvoorbeeld het weer op Schiphol van afgelopen zondag. Maximum temperatuur 14,9 graden, geen regen, 8 uur zon en wind uit het noordoosten (kompasrichting 34 graden). Gemiddelde windsnelheid 10,1 km/u. Ga dan naar de site van Luchtverkeersleiding Nederland (lvnl.nl) en bezie het ‘Baangebruik Schiphol’. Zie hoe de Polderbaan en de Zwanenburgbaan zondag voor het starten in noordelijke richting werden aangewezen. Ga tenslotte naar de site flightradar24.com, hanteer de knop ‘Playback’ en stel vast dat de banen ook werkelijk gebruikt werden. Afgelopen zondag viel het mee, maar er zijn dagen met licht noordelijke wind waarop meer dan 30 vliegtuigen per uur die ruime bocht over Amsterdam-West maken. Het is niet een-twee-drie te begrijpen. We weten dat vliegtuigen, net als vogels, liefst tegen de wind in opstijgen. Maar de meeste passagiersvliegtuigen stormen met een vaart van 250 tot 290 km/u de startbaan af. Anderzijds zijn windsnelheden van meer dan 30 km/u in Nederland tamelijk zeldzaam. Zijn al die Boeings en Airbussen dan zó gevoelig voor het duwtje in de rug? Besef dat de wind maar zelden precies in de baanrichting waait. Van de noordoosten wind (34 graden) van zondag woei 91 procent (cosinus 24) precies in de langsrichting van de Kaagbaan. (kompasrichting 58 graden) Dat is 9 km/u. Fietsen gaat harder. Waarom werd zondag niet gewoon de Kaagbaan gebruikt en werden de Amsterdammers in het lawaai gezet? De veel dunner gezaaide Zuid-Hollanders kunnen er, midden tussen landbouwmachines en luidruchtig melkvee, toch veel beter tegen? Luchtvaartdeskundige Joris Melkert van de Delftse faculteit Luchtvaart- en Ruimtevaarttechniek maakt het niet ingewikkeld. De grondregel is: nooit met ‘tailwind’ landen of opstijgen – hoe gering die ook is. Door wind-mee heb je meer baanlengte nodig dan anders en je wilt uit veiligheidsoverwegingen altijd zoveel mogelijk baanlengte beschikbaar houden. Bovendien kom je met wind-mee minder snel omhoog (de ‘climb angle’ is kleiner) en het streven is altijd zo snel mogelijk weg van de grond zien te komen. Bovendien heeft meewind invloed op de ligging van het zog (de ‘wake’) achter een vliegtuig waardoor dat langer een gevaar blijft voor achterop komende vliegtuigen. Het is zó gevaarlijk om door het zog van een eerder vliegtuig te vliegen dat standaard een separatie van ongeveer twee minuten tussen vliegtuigen wordt aangehouden. Nooit met tailwind landen of opstijgen dus, tenzij je werkt aan de certificering van een vliegtuig waarbij het er juist om gaat de reactie van dat vliegtuig op tailwind te onderzoeken. Een rapport uit 2001 van het Nationaal Lucht- en Ruimtevaartlaboratorium NLR laat zien dat transportvliegtuigen wat dat betreft nogal van elkaar verschillen. Meestal is een staartwind van 10 knopen (18,5 km/u) het maximum dat kan worden toegestaan. Maar 5 knopen komt ook voor en voor sommige Boeings ligt de limiet op 15 knopen. Daarbij wordt doorgaans geen onderscheid gemaakt tussen starten en landen, hoewel, zoals hetzelfde rapport laat zien, tailwind vooral de landingen in gevaar blijkt te brengen. Leveren de vliegtuigen die boven Amsterdam-West door de bocht gaan onaanvaardbare geluidshinder op? Zou de WHO het als omgevingsgeluid te zwaar vinden? Dat weten we nog niet, het is vooral het permanente karakter van het gebrom waarvan je de zenuwen krijgt. Pas als ze volkomen uit de bocht zijn en de definitieve zuidkoers inzetten sterft het geluid weg, althans vanuit het AW-observatorium bezien en beluisterd. De vliegtuigen vliegen dan 65 graden boven de horizon en worden onder een hoek van zo’n 26 boogminuten waargenomen (zijnde 85 procent van de zonsbreedte die 30 boogminuten is.) De KLM-vloot bestaat uit vliegtuigen met een spanwijdte (wing span) van rond de 30 meter, maar ook van rond de 60 meter. Nemen we 30 meter wingspan aan dan bereken we uit de 26 boogminuten een afstand tot het observatorium van ongeveer 4 km (en een hoogte van 3,6 km). Het ongelukkige van de bocht is dat het zo hemeltergend lang duurt voor deze afstand en hoogte worden bereikt.
</doc>
<doc id="104" genre="news" gender="?">
Jan Roets heeft zere vinger
  Sint-Laureins - Jan Roets, kandidaat bij de gemeenteraadsverkiezingen van aanstaande zondag 14 oktober voor Samen in Sint-Laureins, heeft een pijnlijke vinger. “Ik heb de afgelopen weken 3.338 huisbezoeken afgelegd” zegt de broer van zetelend maar uittredend gemeenteraadslid en oud-postbode Eddy Roets. “Hiermee heb ik alle huizen die onze gemeente telt bezocht en dus heb ik op evenveel deurbellen gedrukt.” Roets is professioneel actief bij De Watergroep en nam in het licht van de nakende verkiezingen zes weken vakantie. “Het was een hele uitdaging, maar ik ben er in geslaagd.” zegt de man. Om de herinneringen aan de klus levendig te houden liet Roets een ludieke cartoon maken.
</doc>
<doc id="105" genre="news" gender="?">
Aftellen
 Dus ik sleepte mijn zus het zonlicht in want ze was al weken sikkeneurig. „Aaargh, dopamine, serotonine! Ik haat vitamine D!” siste ze toen ik haar naar buiten duwde. Ze veranderde nog net niet in een hoopje as. Eenmaal in het park stopte ze met haten op het weer (twintig graden, stralende hemel) en richtte ze haar humeur op de aanwezige stelletjes. „Liefde is een leugen”, riep ze toen we langs het zoveelste verstrengelde setje wandelden want oh ja, haar stemminginflatie werd veroorzaakt door een gebroken hart. Nadat ze twee verliefde tieners omver probeerde te lopen, nam ik haar even apart. „Kan je ook even normaal doen”, fluisterde ik, wat onwennig omdat dit gewoonlijk tegen mij wordt gezegd. „Niet alles is persoonlijk hè, die mensen leven ook maar hun leven en zijn toevallig eventjes wat gelukkiger dan jij.” „Iedereen is gelukkiger dan ik”, riep ze en barstte in snikken uit. Ik hield haar vast en begon maar even niet over Yezidi -meisjes. Daarna ging het stukken beter. Tijdens het tweede rondje door het park keek ze met een brede lach naar de verliefden. Bij het derde rondje was die grijns zo groot geworden dat ik begon te vermoeden dat ze onder invloed was. „Niet dat ik weet”, glimlachte ze, met mondhoeken die op scheuren stonden. „Ik doe net alsof er boven al die stelletjes een klok hangt die aftelt tot hun liefde op is. Vallen ze opeens stukken beter te verdragen.” Verbeelding is aanstekelijk: ook ik zag opeens overal aftelklokken boven de tortelaars. Het maakte al die verliefdheid schrijnend, iedere omhelzing vergeefs, want het zou eindigen. Het aftellen was al vanaf de eerste kus begonnen. Natuurlijk, er bestaan vast wel mensen die voor de rest van hun leven samenblijven, maar dan heb je weer het probleem dat partners zelden tegelijkertijd sterven (en wanneer dat wél gebeurt is het altijd weer zo’n tragedie). En dus had mijn zus met haar aftelklok een punt. „Maar wat is het probleem?” vroeg de zenboeddhist me die avond, nadat ik over het aftellen had verteld. „Alles is toch eindig?” „En ja het gaat om het moment bla bla bla koan koan bla bla de mens is een dromende vlinder bla”, zei ik, „maar het probleem is dat je toch wil geloven dat liefde voor altijd kan zijn, of op zijn minst tot de dood. Je wil er niet bij stil staan dat het ooit stopt, ook al is het omdat we sterfelijk zijn. Dat maakt het wrang en daardoor geniet je er minder van.” „Het gaat in het leven niet om genieten”, zei de zenboeddhist. „En het leven is zeker ook geen drama omdat het eindigt met de dood”, zei ik. Gelukkig hebben we de momenten nog.
</doc>
<doc id="106" genre="news" gender="?">
Verkoop versnipperd Banksy-schilderij voor 1,2 miljoen euro gaat door
 De anonieme kunsthandelaar kwam tot besef dat ze een ‘stukje kunstgeschiedenis’ in handen had. De kunstverzamelaar die ruim een miljoen pond (omgerekend bijna 1,2 miljoen euro) bood op het doek van de Britse straatkunstenaar Banksy dat zichzelf versnipperde tijdens een veilig, zet de koop door. De Europese vrouw, die verder anoniem wil blijven, reageert tegenover veilinghuis Sotheby’s voor het eerst op het voorval en ziet juist extra artistieke waarde in het kunstwerk. Ondertussen heeft Banksy, wiens identiteit geheim is, de titel van het doek aangepast. De oorspronkelijke naam ‘Girl with Baloon’ is donderdag gewijzigd naar ‘Love is in the Bin’. De stunt zorgde voor gechoqueerde kunsthandelaren die Banksy’s doek deels in een verborgen versnipperaar zagen verdwijnen nadat het stuk werd afgehamerd. Vanwege het unieke voorval was onduidelijk of de koper wel verplicht was tot betalen. Hoe en door wie de versnipperaar in werking is gezet, is nog altijd onbekend. Wel toonde de kunstenaar op Instagram een video waarop te zien was hoe hijzelf twaalf jaar eerder een papierversnipperaar in de lijst had verborgen. Ook werd direct gespeculeerd dat het werk mogelijk meer waard zou worden. “In eerste instantie was ik geschokt. Maar geleidelijk aan begon ik te beseffen dat ik mijn eigen stukje kunstgeschiedenis zou hebben”, laat de anonieme kunstkoper weten. De idealistische straatkunstenaar Banksy is wereldwijd bekend om zijn kritische muurschilderingen met thema’s zoals oorlog, migratie en het kapitalisme. Zijn kunstwerken worden vaak, in strijd met zijn maatschappijkritiek, duur verhandeld. Dit heeft ook hemzelf tot zeer vermogend gemaakt. Het Amerikaanse zakenblad Forbes schatte zijn vermogen vijf jaar geleden al in op circa 17,5 miljoen euro.
</doc>
<doc id="107" genre="news" gender="?">
Chinees laboratorium maakte muisjes met ouders van hetzelfde  geslacht
 Chinese wetenschappers hebben het voor elkaar gekregen dat twee mannelijke muisjes een biologisch eigen kind hebben gekregen. Een biologisch eigen kind van twee vaders? Dat is onmogelijk – maar hoe lang nog? In een laboratorium in Bejing zijn al wel twaalf muisjes van twee vaders geboren. In het wetenschappelijke blad Cell Stem Cell beschrijven Chinese wetenschappers donderdag hoe zij dat met veel kunst- en vliegwerk voor elkaar hebben gekregen. Perfect is de techniek nog allerminst, kort na de geboorte overleden de muisjes door ernstige lichamelijke afwijkingen. Om een embryo met de genen van twee vaders te produceren kun je niet zo maar twee zaadcellen versmelten, dat levert niks op. De Chinese onderzoekers onder leiding van Qi Zhou en Bao-Yang Hu bedachten een omweg waarmee het toch lukte. Ze maakten eerst een embryonale stamcel met de helft van het normale aantal chromosomen, zoals ook geslachtscellen hebben, en plaatsen die samen met een gewone spermacel in een van de kern ontdane eicel (dus zonder vrouwelijk DNA). Het voortplantingssysteem van zoogdieren is beveiligd tegen zelfbevruchting door moleculen (methylgroepen) op het DNA. Die zorgen ervoor dat alleen de combinatie van een mannelijke en vrouwelijke geslachtscellen een levensvatbaar embryo oplevert. De Chinezen omzeilden dat door die stukken eenvoudig uit het DNA knippen. Ze maakten in het lab ook vrouwtjes met twee moeders, wat makkelijker ging omdat de procedure eenvoudiger is. „Een praktische toepassing zie ik zo gauw nog niet”, reageert ontwikkelingsbioloog Bernard Roelen van de faculteit Diergeneeskunde in Utrecht. „Maar puur fundamenteel is het wel heel boeiend.”
</doc>
<doc id="108" genre="news" gender="?">
Voor het eerst in tien jaar geen dodelijke ongevallen op Antwerpse wegen
 Tweemaal per jaar organiseert de provincie wodca-controles. Vanavond vatten maar liefst 300 lokale en federale agenten, samen met studenten van Campus Vesta, post in de hele provincie. Een team van politiezone Voorkempen controleerde op het Max Wildiersplein in Sint-Job. Gouverneur Cathy Berx was erbij. Ze maakte van de gelegenheid gebruik om positieve resultaten van de afgelopen negen maanden bekend te maken. In de hele provincie vielen er slechts drie dodelijke slachtoffers te betreuren en dat was in Turnhout. De regio Mechelen en voor het eerst ook Antwerpen bleef ervan gespaard. De gouverneur dankt dit aan de doorgedreven wodca-controles. "Alleen maar door de pakkans te vergroten kunnen we pas een mentaliteitswijziging teweegbrengen", benadrukt Berx. Zo werd er 20% meer gecontroleerd op overdreven snelheid, 44% meer op drugsgebruik en ongeveer evenveel op alcohol (+2%). Ze laat zich voorzichtig optimistisch uit over de positieve cijfers voor Antwerpen. "Het zijn heel bemoedigende resultaten, maar het is pas als er geen doden en geen zwaargewonden meer vallen in het verkeer dat we echt op de goede weg zijn." Er wordt volgens de gouverneur dan ook nog steeds veel te snel en te veel onder invloed gereden. "Van de 118.048 gecontroleerde bestuurders, reed 9,1% te snel. Dat is een stijging tegenover 2017 (8,2%). Het is toch nog markant dat er 713 rijbewijzen werden ingetrokken voor te snel rijden (38), drugs (246) en alcohol (436)." 
</doc>
<doc id="109" genre="news" gender="?">
‘Adieu God?’ was ook voer voor D66-watchers
 Zap  Adieu God? is waarschijnlijk het bekendste religieuze programma van Nederland. In de honderdste aflevering was minister Sigrid Kaag te gast. Het zijn lange zondagen voor de God van Nederland, tenminste als hij de aan hem gewijde televisieprogramma’s een beetje wil bijhouden. Al vroeg in de ochtend zijn er (deels herhaalde) programma’s als Met hart en ziel , De verwondering , Ik mis je , Nederland zingt op zondag , De kapel , Geloofsgesprek , Het vermoeden en natuurlijk de Eucharistieviering . Rond lunchtijd nemen seculiere zaken (sport, boeren en vrouwen, Lubach) de zenders urenlang over. Pas na half elf breekt met NieuwLicht weer tijd voor bezinning aan. Het tekent de marginale positie van religie op de Nederlandse tv. Waarschijnlijk het bekendste religieuze programma van Nederland is Adieu God? (EO) – en dat gaat dan nog vaak over mensen die niet langer geloven zoals ze dat ooit deden. De interviews vinden plaats onder toezicht van een kloek christusbeeld dat Tijs van den Brink meebrengt. Enige affiniteit met geestelijk leven is een pre, maar Adieu God? levert ook voor de lekenkijker goede gesprekken op. In de honderdste aflevering was zondag minister Sigrid Kaag te gast, wat extra interessant is omdat haar partij, D66, een sterk seculiere inslag heeft. Kaag (1961) was als kind bang dat ze non zou worden, vertelde ze Van den Brink. Bang, omdat ze een heilige roeping zag als iets waar een mens zich niet tegen kan verzetten: „Ik vreesde de onvermijdelijkheid.” De roeping bleef uit, maar het geloof is nog aanwezig in haar leven, zei Kaag – al geldt dat minder voor de kerk. „Ik ben niet erg leervast. Het is mijn keuze, kan ook mijn fictie zijn.” Ze vindt religiositeit een ‘pure privézaak’. Ondanks twijfel en misbruikschandalen bleef ze lid van de katholieke kerk. Van den Brink structureert de gesprekken graag aan de hand van moeilijke momenten in het leven. Kaag verbond haar levensverhaal (onder meer getekend door ziekte van haar ouders) met waarden als tolerantie, respect, zelfontplooiing, gelijkheid, rechtvaardigheid en respect – er kwam veel voorbij waar geen mens het mee oneens kan zijn. Heel precies beantwoordde ze een vraag naar een moment waarop ze als diplomate de Syrische president Assad de hand schudde. „Dan gaat het niet om mijn eigen emotie. Het is ook een kwestie van professionaliteit en professionele integriteit. Jij bent niet het slachtoffer.” Een gesprek over religie is altijd een gesprek over moraal. Kaag, ernstig en ontspannen, bleek niet bang te zijn nadruk op plicht en verantwoordelijkheid te leggen – zoals ze ook in haar Abel Herzberglezing al duidelijk maakte. Interessant was hoe ze een geloof in maakbaarheid combineert met losse uitspraken als „het kwaad huist in de mens”. Uiteraard vroeg Van den Brink ook of Kaag leider van D66 zou willen worden – het gesprek werd opgenomen ná het afscheid van Pechtold, maar vóór de verkiezing van Rob Jetten tot fractieleider. De minister leek wel te willen. Ze zei bepaald geen nee („de toekomst is de toekomst”) en je kon de contouren van een leiderschapsstrijd al zien opdoemen. Kaag profileert zich als de erfgenaam van Pechtolds moralisme, Jetten als de erfgenaam van Pechtolds vaardigheden als politiek ambachtsman. Adieu God? was zo niet alleen voer voor relikijkers, maar ook voor D66-watchers. De EO liet ook in de rest van de programmering de honderdste Adieu God? niet ongemerkt voorbijgaan. In NieuwLicht praatte Van den Brink door over de thema’s uit zijn andere programma. Om vijf voor twee begon nog een herhalingsmarathon van tien oude afleveringen, tot vijf over zes. Het bleef nog lang onrustig tussen hemel en aarde.
</doc>
<doc id="110" genre="news" gender="?">
Het grote  gevaar voor Europa komt nu van binnenuit
 Europa Nationalisten in verschillende landen dreigen Europa uit te hollen. De strijd om de Europese waarden wordt bepalend voor het verkiezingsjaar 2019. „Voor het eerst is de vraag nu: blijft de Europese Unie overeind?” Eén woord, zei Alexander Stubb, ex-premier van Finland, deze week. Eén woord had hij nodig gehad voor zijn besluit om onbetaald verlof te nemen van zijn goede baan bij de Europese Investeringsbank in Luxemburg. Hij gaat weer op campagne, terug de politiek in, vertelt hij een zaal vol journalisten in Straatsburg. Dat ene woord: ‘waarden’. Hij somt ze meteen maar op, het is een bekend rijtje: mensenrechten, grondrechten, menselijke waardigheid, vrijheid, rechtsstaat, de liberale democratie. „De waarden waarop de Europese Unie is gebouwd.” Daarop is een aanval gaande, zegt de Fin. Hij somt de aanvallers op. Het Amerika van Donald Trump, Poetins Rusland, China. Maar ook het Polen van Jaroslaw Kaczynski, het Hongarije van Viktor Orbán en Italië, met Lega-leider Matteo Salvini als alomtegenwoordige minister van Binnenlandse Zaken. „De EU wordt van binnenuit aangevallen.” Zelfs vanuit „mijn eigen partij”, zegt Stubb. Fidesz, de partij van de Hongaarse premier Viktor Orbán, is net als hij lid van Europa’s grootste politieke familie, de christen-democratische Europese Volkspartij. Stubb wil van de Hongaren weten of ze het nog eens zijn met de Europese waarden. Dat zijn geen onderhandelingen, zegt hij. „Met waarden is het simpel: je deelt ze en dan hoor je bij ons, of niet – en dan moet je ergens anders wezen.” De Europese verkiezingen van volgend jaar, zegt Stubb ook nog, worden niet een klassieke politieke strijd tussen links en rechts. Dit is een alles-of-niets-strijd voor de Europese Unie. „Als we niet vasthouden aan onze principes, hebben we niets meer.” Op Alexander Stubb wordt in Europa gelet. De bijeenkomst in Straatsburg is de aftrap van zijn campagne om volgende maand gekozen te worden als topkandidaat van de Volkspartij voor de Europese verkiezingen van 2019. Hoe dan ook geldt hij als kanshebber voor een van de topposten in de Europese Unie die volgend jaar vrijkomen. Nog niet zo lang geleden was de Fin – een triatleet van net vijftig – minister van Buitenlandse Zaken van zijn land. Als minister van Financiën stond hij in de eurocrisis als een havik naast Nederland en Duitsland tegenover Griekenland en andere Zuid-Europese landen. Het opvallende aan Stubbs verhaal is dat het eigenlijk niet bijzonder is. Wat hij zegt, klinkt ook – soms letterlijk – bij politici van andere middenpartijen. Neem de Franse socialist en Eurocommissaris Pierre Moscovici. Die schreef afgelopen donderdag op zijn blog dat „het bestaan van het Europese project in gevaar” is. „Als we niets doen, zullen de Orbáns, de Salvini’s, de Kaczynski’s en de Le Pens van deze wereld een Europa maken waar de rechtspraak en de pers onder controle staan, buitenlanden worden gestigmatiseerd, minderheden bedreigd.” Vorige maand zei Moscovici’s collega-commissaris Frans Timmermans – mogelijk het sociaal-democratische gezicht bij de verkiezingen van volgend jaar – dat het niet meer gaat over „een beetje naar links of een beetje naar rechts”. „Voor het eerst is de vraag nu: blijft de Europese Unie overeind of gaan we de Europese Unie opheffen?” Een clubje voornamelijk progressief-liberale politici, onder wie de Europese liberale fractieleider Guy Verhofstadt, D66-voorman Alexander Pechtold en ook de Italiaanse centrum-linkse ex-premier Matteo Renzi schreef eind september in een opiniestuk te vrezen dat de EU „verstikt wordt door nationalistische en populistische krachten voor wie de EU een historische anomalie vormt die ongedaan moet worden gemaakt”. Het lijkt erop dat de middenpartijen bezig zijn het Europese verkiezingsjaar 2019 in te gaan met dezelfde boodschap: dit is de alles-of-nietsstrijd voor de Europese waarden van samenwerking, rechtsstaat en democratie tegenover nationalisme. „Europa wordt van buiten en van binnenuit aangevallen”, zei ook de Duitse bondskanselier Angela Merkel vorige week. Zij ziet het komende jaar als beslissend voor Europa. Luxemburg, een mooie nazomerdag vroeg in september. Het kasteeltje Bourglinster oogt een beetje sprookjesachtig – bijna te onschuldig voor grote politiek. Voor de poort naar het intieme binnenplaatsje drentelt Xavier Bettel, de liberale premier van het groothertogdom. Na een tijdje arriveert zijn eerste gast: Charles Michel, premier van België. Als tweede komt Mark Rutte, de derde liberaal. De vierde deelnemer – geen liberaal – is vertraagd: Emmanuel Macron, de president van Frankrijk. Macron is eigenlijk op doorreis: meteen na het kasteeltje gaan hij en Bettel naar een ‘burgerraadpleging’ over Europa een stukje verderop, met 1.500 jonge Luxemburgers. Hij deed dat ook in onder meer Denemarken en Kroatië. Zo voert Macron al maanden campagne: een soort mars door Frankrijk en Europa – geen verovering zoals ooit Napoleon, maar een vintage Macron-tocht door de samenleving, bedoeld om pro-Europese krachten te mobiliseren. In Frankrijk leverde zo’n marche hem vorig jaar het presidentschap op. Na een uurtje doen de drie Benelux-regeringsleiders en het Franse staatshoofd eensgezind verslag van hun korte overleg. Ja, ze zijn pro-Europees, ze willen solidariteit en vooruitgang. Ze hebben het over het belang van gezamenlijk migratiebeleid. Macron is van de vier het meest politiek. Hij legt nog eens uit dat er in Europa eigenlijk maar twee kampen zijn. Aan de ene kant staan de nationalisten, Orbán, Salvini, Kaczynski. Zij willen een gesloten samenleving, nationalisme. Daar kan niets goeds van komen. Aan de andere kant staan de „progressieven”. Daar rekent hij alle pro-Europese krachten toe. Ook de Duitse bondskanselier Merkel, zijn belangrijkste partner in Europa. Maar haar politieke familie, de Europese christen-democraten, heeft volgens Macron wel een probleem: daar zit immers ook Fidesz bij, de partij van Orbán. „Je kunt niet tegelijk voor Merkel en voor Orbán zijn”, zegt Macron. Dit is de strijd waar het om gaat in Europa. Zijn liberale Benelux-vrienden staan naast Macron te luisteren hoe hij ook hen tot de progressieven rekent. Rutte moet daar een beetje aan wennen, blijkt achteraf op het binnenplaatsje. Hij, de leider van de VVD, progressief? „Als dat maar niet links betekent”, zegt Rutte. Hij vat het maar op als „jong en dynamisch”. Maar inderdaad: ze kunnen het goed samen vinden, deze vier, en ze willen vooruit met Europa: geen eindeloze discussies, problemen oplossen. Als later die maand alle Europese leiders bij elkaar zijn op een informele top in Salzburg, zal het anderen opvallen: rond deze vier lijkt inderdaad een soort ‘progressieve alliantie’ te ontstaan, in de debatten over migratie en veiligheid. „Daar gaan we de komende maanden meer van horen”, concludeert een betrokkene. De liberale Benelux-premiers hebben een tactisch belang bij toenadering tot Macron. La République en Marche, de partij van de Franse president, komt volgend jaar voor het eerst in het Europees Parlement. En hoewel er in de EU intussen evenveel liberale als christen-democratische premiers zijn, zijn de liberalen in het parlement voorlopig veel kleiner dan de machtsblokken van centrum-rechts en centrum-links. Dat kan veranderen als zij straks een Europese fractie kunnen vormen met Macrons partijgenoten. Nog altijd is niet duidelijk of Macron al voor de verkiezingen een alliantie met de liberalen wil sluiten. Wel wordt hij steeds meer de spil van de pro-Europese krachten – al was het maar omdat anderen zijn methode kopiëren. In juni heeft hij de tegenstelling tussen ‘progressieven’ en ‘nationalisten’ bestempeld tot de „werkelijke grens die door Europa loopt”. In het Bretonse Quimper beschreef hij toen de opkomende partijen die zich „in zo’n beetje heel Europa” tegen Europese samenwerking keren als „opkomende melaatsheid”. Je kunt niet tegelijk voor Merkel en voor Orbán zijn Emmanuel Macron president van Frankrijk Zijn boodschap is sindsdien steeds beter gaan passen bij de zorgen van veel andere politici in het noorden en westen van Europa. De Unie is intussen bijna permanent bezig met Polen, Hongarije en Italië. Dat versterkt de vrees voor een ontsporing van Europa: een existentiële crisis door een splitsing der geesten. Europa grijpt naar steeds steviger instrumenten om een halt toe te roepen aan de uitholling van democratie en rechtsstaat in Polen en Hongarije, maar de regeringen van deze landen houden zich doof. Vorige maand heeft de Europese Commissie Polen voor het Hof gedaagd wegens aantasting van de onafhankelijkheid van de rechterlijke macht. Sinds het Europees Parlement in september stemde voor een strafprocedure tegen Hongarije wegens aantasting van vrijheden, maakt Orbán het erger. Hij reageerde met filmpjes waarin hij zijn tegenstanders in Brussel zwartmaakte met complottheorieën over hun ‘ware bedoeling’: migranten binnenhalen. Italië wekt intussen voortdurend ergernis door Europese afspraken en gevoeligheden te provoceren – nu eens migratieafspraken, dan weer het begrotingsbeleid. Minister van Binnenlandse Zaken Salvini noemde migranten uit Afrika „nieuwe slaven” en pleitte in één adem voor meer kinderen uit Italiaanse ouders. Hij ontving Trumps ex-strateeg Steve Bannon, die streeft naar een pan- Europese anti-Europabeweging en reist binnenkort naar Marine Le Pen in Frankrijk, die recent opriep tot de „destructie” van de Europese Unie. De anti-Europese partijen zijn onderling versplinterd: ze vormen meer een losse coalitie tegen Europa dan één beweging. De meest opvallende outlier is Orbán, die niet van plan zegt te zijn afscheid te nemen van de van oudsher pro-Europese EVP van Merkel en andere christen-democraten. Integendeel, hij blijft proberen die partij van binnenuit op een rechtsere koers te krijgen: antimigratie, meer gericht op de natiestaat en het vergrendelen van een christelijke Europese identiteit. De bedoeling van de EVP was om de campagne volgend jaar te gaan voeren over sociale ongelijkheid. De groeiende kloof tussen winnaars en verliezers geldt als een belangrijke voedingsbodem van populisme. Maar het gevecht met Orbán wordt steeds bepalender. Daardoor komt ook in de EVP meer en meer de nadruk te liggen op de Europese waarden van democratie en rechtsstaat – de lijn-Stubb. Dat wil niet iedereen in de EVP. Weliswaar stemde een meerderheid van de EVP’ers in het parlement vorige maand voor de strafprocedure tegen Hongarije. Maar een deel van de partij, onder andere van de Franse Républicains en de Beierse CSU, wil net als Orbán meer naar rechts; onder meer door een harder antimigratiebeleid. Orbán kan bij hen op des te meer krediet rekenen omdat hij zich tijdens de vluchtelingencrisis in 2015 ontpopte als succesvol tegenwicht van Merkel, die tijdelijk de grenzen openstelde. Ook de enige concurrent van Stubb om de partij aan te voeren in de Europese verkiezingen, de Duitse CSU’er Manfred Weber, hoort tot de rechtervleugel. Anders dan Stubb wil hij voorlopig niet denken aan het uit de partij zetten van Orbán. Zolang Orbán zich op een christelijke politiek richt, vindt Weber, is er een „debat” dat binnen de familie blijft. Wel zegt hij dat er „een rode lijn” is: Orbán zal uiteindelijk democratie en rechtsstaat moeten blijven omarmen om erbij te blijven horen. Voor Stubb gaat dat niet ver genoeg: hij is radicaal tegen Orbáns project van een „illiberale democratie”. Voor hem is het simpel: in 1945 kwam het fascisme tot een einde, in 1989 het communisme. „Ik wil niet dat 2016 – de Brexit en de verkiezing van Donald Trump – de doodklap worden voor onze manier van leven, de liberale democratie.” Opvallend genoeg heeft Angela Merkel tot dusver haar zegen gegeven aan de kandidatuur van Weber, niet Stubb – hoewel juist de Fin soms hetzelfde zegt als zij. Voor een deel heeft dit te maken met haar wankele coalitieregering: haar steun aan Weber wordt gezien als een zoenoffer aan de CSU’ers die haar in hun eigen regering zo onder druk zetten. Maar Merkel heeft van oudsher ook altijd gestreefd naar het openhouden van de lijnen met het oostelijke deel van de Europese Unie. In Hongarije zijn geen andere partijen dan Fidesz die daarvoor in aanmerking komen. Als Orbán – en met hem nog enkele Oost-Europese partijen – uit de centrum-rechtse EVP stapt, wordt de kans op een nationaal-populistisch blok van Hongarije, Polen en Italië alleen maar groter. Al met al gaat Europa met elk debat een beetje meer lijken op Frankrijk 2017. Toen won Macron met overmacht de presidentsverkiezingen, met de nationalist Marine Le Pen als tegenstander. Nu wordt de les doorgetrokken naar Europa: in een tweestrijd met een extreme kandidaat is maar ruimte voor één tegenpartij in het midden. Maar andere politici, zoals Stubb, hebben dat ook gezien. In Frankrijk blijkt intussen ook wat de gevolgen zijn voor de andere middenpartijen: sinds hun nederlaag tegen Macron worden zij minder gematigd – en minder Europagezind. De Républicains worden rechtser, de Parti Socialiste linkser. Eurocommissaris Pierre Moscovoci verbond deze week een verrassende consequentie aan zijn noodkreet over de strijd om het voortbestaan van de Europese Unie: hij wil géén kandidaat zijn voor zijn partij, de PS, voor de Europese verkiezingen. De reden: die partij helt, op zoek naar een eigen ruimte, te veel naar een nationalistisch extreem-links en twijfelt zelfs aan Europa. Anders dan Rutte noemt Moscovici zich wel graag progressief. Maar hij zou willen dat Macron de term niet geheel opeiste.
</doc>
<doc id="111" genre="news" gender="?">
We halen het wel / we halen het niet
 Beperken opwarming aarde Lukt het de mens om de opwarming van de aarde te beperken tot 1,5 graad Celsius? Het klimaatpanel van de Verenigde Naties (IPCC) is zeer kritisch. Vijf redenen om toch optimistisch te zijn. En vier om dat juist niet te zijn. 1We hebben iets meer tijd om het doel te halen Dat komt omdat voor het maandag verschenen IPCC-rapport het zogeheten ‘koolstofbudget’ is herberekend, en dat blijkt ruimer dan gedacht. Het budget geeft aan hoeveel CO 2 de mens nog in de atmosfeer mag uitstoten voordat de limiet van 1,5 graden is bereikt. Het budget lag op 420 gigaton CO 2 , maar komt na herberekening uit op 570 gigaton (er zitten wel grote onzekerheden in deze berekeningen). De jaarlijkse, door de mens veroorzaakte CO 2 -uitstoot bedraagt nu 42 gigaton. Dat betekent dat het budget niet binnen tien jaar op is, maar binnen 13,5 jaar. Als de mens in de tussentijd zijn jaarlijkse uitstoot ook nog sneller naar beneden brengt, koopt hij nog meer tijd. 2 Uit het IPCC-rapport blijkt dat er meerdere wegen zijn om binnen de 1,5 graden-grens te blijven Er is dus iets te kiezen: meer of minder kernenergie, meer of minder biomassa, meer of minder opvang en ondergrondse opslag van CO 2 . En dan zijn sommige technologieën nog amper meegenomen in de scenario’s. Voorbeelden die het rapport noemt zijn vleesvervangers, kweekvlees, en grootschalige algenkweek – om bijvoorbeeld veevoer van te maken. Het inzetten van die technologieën zou de emissies door landbouw sterk kunnen verminderen, en land kunnen vrijmaken voor andere doeleinden (bijvoorbeeld herbebossing). Ook sommige technologieën om CO 2 uit de lucht te halen, zoals het alkalischer maken van de oceanen (ontzuring), zijn niet meegenomen. 3 Langzaamaan groeit het aantal landen dat zijn uitstoot van broeikasgassen vóór 2050 wil hebben teruggebracht tot nul Zweden wil dat zelfs voor 2045 en legde dit vorig jaar bij wet vast. In Noorwegen is sinds begin dit jaar een wet van kracht om het land in 2050 ‘koolstofneutraal’ te hebben. Californië wil ook in 2045 zover zijn . En eind vorig jaar verklaardenlanden (waaronder Brazilië, Mexico, Nieuwe-Zeeland, Nederland en Frankrijk) om hun uitstoot in lijn te brengen met het Parijsakkoord. 4 Het wordt voor de Europese industrie steeds duurder om CO 2 uit te stoten Binnen het zogeheten emissiehandelsysteem kost het uitstoten van een ton CO 2 inmiddels circa 20 euro. Onder dat systeem vallen 11.000 bedrijven die veel energie verbruiken en samen zijn ze goed voor 45 procent van de Europese CO 2 -uitstoot. Ze krijgen een periodiek (iets) afnemende hoeveelheid rechten om CO 2 te mogen uitstoten. Willen ze meer uitstoten, dan moeten ze daarvoor rechten bijkopen. Aangezien er steeds minder rechten zijn, gaat de prijs van een recht omhoog en worden bedrijven gestimuleerd om alternatieven te zoeken (zuinigere productiemethoden of overschakelen op duurzame energie). Het in 2005 opgezette systeem werkte jarenlang slecht doordat er een overvloed aan rechten was. Dat begint dus te veranderen. 5 Er wordt veel geïnnoveerd op het gebied van duurzame groei In Duitsland, Denemarken en China is veel geïnvesteerd in de ontwikkeling van zonnecellen en windturbines, met steun van overheden. Deze landen lopen hierin nu voorop. Het beleid heeft geleid tot snelle prijsdalingen van zonne- en windenergie. Ook batterijen worden snel goedkoper, zegt André Faaij, hoogleraar energiesysteemanalyse aan de Rijksuniversiteit Groningen. Volgens hem zouden overheden nu ook meer moeten (durven) investeren in de technologie om CO 2 op te vangen, en ondergronds op te slaan. En in het gebruik van biomassa voor de productie van transportbrandstoffen, elektriciteit of chemische grondstoffen. „Als dat van de grond komt kan de uitstoot snel omlaag.” Dat de maandag uitgereikte Nobelprijs voor de Economie naar William Nordhaus en Paul Romer is gegaan, voor hun werk om respectievelijk klimaatverandering en technologische vooruitgang in economische modellen te verwerken, benadrukt eens te meer de grote economische schade die klimaatverandering met zich mee kan brengen, en dus het belang van innovatie voor duurzame economische groei. 1 Het wereldwijde klimaatsysteem kent na-ijleffecten Deze na-ijleffecten zorgen ervoor dat de aarde verder opwarmt, ook al is de uitstoot van broeikasgassen sterk teruggedrongen. Zo zal in het Arctisch gebied het zee-ijs voorlopig blijven afnemen als gevolg van de opwarming van de oceanen de afgelopen 150 jaar. Door het verdwijnen van zee-ijs wordt het oceaanoppervlak donkerder, absorbeert het meer zonnestraling, en blijft het opwarmen. Ook zullen de oceanen de opgeslagen warmte nog lang blijven afgeven aan de atmosfeer. Volgens het IPCC-rapport zorgen de naijl-effecten voor een opwarming van waarschijnlijk iets minder dan een halve graad. Met andere woorden: de opwarming binnen 1,5 graad houden betekent eigenlijk een maximum van 1,1 of 1,2 graad. En we zitten nu al op ongeveer 1 graad. 2 We consumeren steeds meer en dat is een grote belemmering om het doel te halen, volgens het IPCC De wereldbevolking blijft groeien. Mensen blijven meer spullen kopen, en reizen steeds meer. De wereldwijde vraag naar fossiele brandstoffen groeit nog steeds. De door de mens veroorzaakte uitstoot van CO 2 stijgt eveneens, al leek er even sprake van een afvlakking in de jaren 2014, 2015 en 2016. In 2017 is de uitstoot weer toegenomen, naar zo’n 42 Gt. 3 Het klimaatprobleem is veel te complex om snel op te lossen. Ook al omdat dit het liefst moet samen gaan met de duurzame ontwikkelingdoelen die de Verenigde Naties hebben opgesteld, zoals: geen armoede, geen honger, minder ongelijkheid, en behoud van biodiversiteit. Er zijn allerlei zogeheten ‘trade offs’, volgens het IPCC. Sommige duurzame technologieën vragen zoveel water, dat er tekorten kunnen ontstaan. Steden willen meer groen aanleggen, maar dat kan botsen met de behoefte aan meer woonruimte. De stad kan uitbreiden, maar dat botst met landbouw of natuur. De bescherming van kusten tegen zeespiegelstijging kan ten koste gaan van lokale koraalriffen, oesterbanken, mangroves, zeegras. En zo is er nog veel meer. 4 Een snelle verlaging van de CO 2 -uitstoot wordt tegengewerkt door allerlei „vertragende elementen” Dat zegt Leo Meyer, projectleider van het IPCC-syntheserapport over klimaatverandering (2014). Denk aan olie-exporterende landen en multinationals die kolen, olie of gas winnen, die hun belangen willen verdedigen. Of de auto-industrie. Zo maakte Saoedi-Arabië, gesteund door Egypte, tot op het laatst bezwaar tegen het huidige IPCC-rapport en de boodschap om snel en massaal over te stappen op koolstofarme technologie. Arme landen willen daarnaast niet opdraaien voor problemen die hoofdzakelijk door rijke landen zijn veroorzaakt. Meyer: „Er wordt al decennia gesteggeld over hoe de lasten moeten worden verdeeld.”
</doc>
<doc id="112" genre="news" gender="?">
Medeoprichter Microsoft Paul Allen overleden
 De miljardair en filantroop is overleden aan de gevolgen van het non-hodgkinlymfoom. Hij is 65 jaar oud geworden. Paul Allen, die in 1975 samen met Bill Gates het softwarebedrijf Microsoft oprichtte, is maandag overleden aan de gevolgen van kanker. Dat maakt zijn investeringsmaatschappij Vulcan Inc. bekend . Begin deze maand werd al bekend dat Allen opnieuw aan het non-hodgkinlymfoom leed, een zeldzame vorm van lymfklierkanker. In 2009 werd hij al eerder gediagnosticeerd met deze vorm van kanker en in 1983 leed hij aan hodgkinlymfoom, waarna hij vertrok bij Microsoft. In 1972 richtten Paul Allen en Bill Gates hun eerste gezamenlijke bedrijf op, Traf-O-Data, dat een eenvoudige computer verkocht die verkeersdata kon opslaan en analyseren. Drie jaar later stopte Paul Allen met zijn studie om opnieuw samen met Gates een bedrijf op te richten, dat door Allen Micro-Soft werd gedoopt - het bedrijf zou software ontwikkelen voor micro-toepassing zoals computers bij mensen thuis. Microsoft mocht voor IBM een besturingssysteem ontwikkelen. Dit zou bekend worden onder DOS - Disk Operating System. Later zou Microsoft het besturingssysteem Windows op de markt brengen, waarop nog altijd veel computers wereldwijd draaien. Bill Gates geeft aan kapot te zijn door de dood van zijn jeugdvriend en zakenpartner. “Mijn hart is gebroken vanwege het verlies van een van mijn oudste en meest dierbare vrienden.” Nadat Allen zich had teruggetrokken uit Microsoft, heeft hij veel aan liefdadigheid gedaan. Niet alleen kocht hij verschillende sportteams aan, zoals basketbalclub The Portland Trail Blazers , ook doneerde hij veel aan wetenschappelijk onderzoek en hulp. Eén van de meest recente programma’s van zijn investeringsmaatschappij was een project ter waarde van honderd miljoen dollar in de strijd tegen Ebola in West-Afrika. Forbes deelde Allen in op de 44e plaats van ‘s werelds meest rijke mensen, met een waarde van ruim twintig miljard dollar. Volgens het tijdschrift zou hij in zijn leven zo’n 2,6 miljard aan goede doelen hebben geschonken. Paul Allen is 65 jaar geworden.
</doc>
<doc id="113" genre="news" gender="?">
Nieuw boek voor kleuters over bejaardenhuis
  Dendermonde - Kathleen Amant schreef op aangeven van het personeel van woonzorgcentrum Mariatroon op de Zuidlaan in Dendermonde het boek 'Anna in het bejaardenhuis'. "Een jaar geleden sprak ik auteur en illustrator Kathleen Amant aan met het idee om eens een prentenboek te schrijven voor kleuters over het rusthuis", zegt Katrien Smekens van woonzorgcentrum Mariatroon. "Kathleen schreef en tekende al meer dan 50 boeken over Anna, een eigenwijze kleuter van drie. De boekjes van Anna zijn erg gekend bij jonge ouders, kleuterjuffen en natuurlijk de kleuters zelf. Anna helpt hen bij de eerste stappen in hun jonge leven, zoals op potje gaan, tandjes poetsen, opruimen maar ook dat ze andere kindjes niet mogen bijten of slaan. Voor veel kindjes is Anna dan ook een echt vriendje, en als Anna het kan, dan kunnen zij het ook."  "Kathleen was meteen enthousiast om eens 'samen met Anna' naar ons bejaardenhuis te komen. Ze bezoekt er haar bompa, de papa van haar papa. Die is soms een beetje vergeetachtig. Anna en mama kloppen aan bij bompa maar hij is niet op zijn kamer. Waar zou hij zijn? Anna en mama gaan op zoek. In de lange gangen, in het kapsalon, in de leefruimte… Gelukkig vinden ze bompa snel terug in de turnes. Anna mag ook meedoen, en dat vindt ze leuk."  Het verhaal is voor peuters vanaf 30 maanden. "Bedoeling van het boek is om het bejaardenhuis opener en toegankelijker te maken voor kinderen. Voor beide partijen is contact met oudere mensen erg fijn. Kinderen genieten van de onverdeeld aandacht van de ouderen. En wat goed is voor hun sociale ontwikkeling: ze zien dat oude mensen ook een deel zijn van onze samenleving, dat ze niet ‘vreemd’ of ‘anders’ zijn. De kinderen ontdekken dat oudere mensen vaak erg warm en vriendelijk zijn, waardoor ze snel contact met hen maken. Maar ze leren ook dat ze zich wat aangepast moeten gedragen: rustiger zijn, een beetje luider praten want vaak horen de ouderen niet meer zo goed, …"  Kathleen Amant hoopt dat meer (kleuter)scholen de stap naar het bejaardenhuis gaan zetten, om er op maandelijkse basis samen met de kleuters en ouderen activiteiten te doen: zingen, knutselen, voorlezen, koken of iets lekkers eten… Het boek ‘Anna in het bejaardenhuis’ wordt uitgegeven bij uitgeverij Clavis, kost 13,95 euro en is te koop in de boekhandel. ISBN 978-9044833430.
</doc>
<doc id="114" genre="news" gender="?">
UvA-activisten: ’Geef Jordan Peterson niet alleen het podium!’
 Amsterdam - Een groep van zo’n tachtig medewerkers van de Universiteit van Amsterdam (UvA) en leden van dertien studentenorganisaties eist dat het universitaire discussieplatform Room for Discussion een debat-bijeenkomst met de Canadese professor Jordan Peterson aanpast. Petersons ideeën zouden onder meer ’pseudowetenschappelijk’ zijn en ’seksistisch’. Daarom willen de ondertekenaars van een (lange) open brief, die zich afficheren als ’Bezorgde Amsterdammers’, dat de organisatie een gastspreker uitnodigt, die Peterson van repliek moet dienen. „Een extra gast kan tegenwicht bieden aan Petersons conservatieve, patriarchale, antifeministische, anti-klimaatwetenschappelijke, ’politiek incorrecte’ wereldbeschouwing”, aldus de opstellers van de brief. Onder hen bevinden zich onder anderen enkele bekende namen uit het extreem-linkse circuit van Internationale Socialisten. Jordan Peterson, die volgende week woensdag zal spreken in Amsterdam, is de afgelopen jaren internationaal uitgegroeid tot veelgevraagd spreker en debater over heikele thema’s van deze tijd, waaronder identiteits- en genderpolitiek en eigentijds feminisme. Petersons YouTube-filmpjes, waarin hij debatteert en doceert, hebben miljoenen views en ook financieel gaat het de klinisch psycholoog inmiddels voor de wind. Hij was eerder in Nederland op een bijeenkomst van burgerinitiatief De Nederlandse Leeuw. Destijds trok hij ruim tweeduizend belangstellenden. Op social media brak intussen een discussie uit over de eisen van de briefschrijvers. Critici vragen zich af of het te verkopen is dat een debatinstelling op het laatste moment het format van een avond wijzigt onder druk van een groep ideologische tegenstanders. Ook in Canada en de VS loopt Peterson regelmatig tegen dit type verzet op. Noord-Amerikaanse campussen zijn het toneel van een steeds feller wordende cultuurstrijd waarbij links-anarchistische activisten optredens van sprekers die worden gezien als ’rechts’ proberen te saboteren, niet zelden ook met gebruik van geweld. De Bezorgde Amsterdammers beweren dat zij niet uit zijn op het ’deplatformen’ van Peterson – het ontnemen van een podium aan een spreker – het zou hen integendeel gaan om de vrijheid van meningsuiting. Ook tegenstanders van het in hun ogen ’zeer omstreden’ gedachtegoed van Peterson moeten, zo vinden zij, bij Room for Discussion aan bod kunnen komen. Room for Discussion heeft inmiddels aangeboden om twintig minuten extra tijd in te ruimen voor vragen uit de zaal. Een extra gast komt er niet. ’Daarvoor is geen ruimte’, aldus de organisatie. 
</doc>
<doc id="115" genre="news" gender="?">
Bezeten arts  helpt  verkrachte  vrouwen
 Denis Mukwege  In Congo is seksueel geweld een oorlogswapen. Gynaecoloog Denis Mukwege krijgt de Nobelprijs voor zijn werk om verkrachte vrouwen enige waardigheid terug te geven. Een jongen zag hoe zijn moeder in het openbaar werd verkracht en hoe zijn vader in stukjes werd gesneden. „Hoe staat die jongen later in het leven, zal hij morele waarden hoog houden?”, vraagt de gynaecoloog Denis Mukwege zich af in een documentaire over hem op Netflix. Het sociale weefsel van Congo is kapot gemaakt door verkrachtingen tijdens de vele oorlogen die het land de laatste twintig jaar meemaakte. Ik ontmoette de zachtaardige man tien jaar geleden in zijn kliniek in de Oost-Congolese stad Bukavu. „Rapporten van mensenrechtenorganisaties, bezoeken van hoge politici en van journalisten, wat schiet ik er mee op, het geweld tegen vrouwen gaat door”, verzuchtte hij toen ongeduldig. Sindsdien kreeg hij enkele internationale prijzen en nu de Nobelprijs. Congo staat nu bekend als „de verkrachtingshoofdstad in de wereld” en huisvest tientallen internationale organisaties die ertegen strijden. In 2007 liep Mukwege haastig door zijn ziekenhuis nadat hij zojuist een jongetje van zeven had geopereerd. „De strijders kwamen zijn moeder verkrachten”, vertelde Mukwege, „maar zij wist te ontspannen. Toen grepen ze het jochie en roosterden hem boven het vuur in de keuken”. De jongen had geen billen meer, alleen stompjes vlees met gerafelde huid, zonder anus. Ik begrijp het geweld na de verkrachtingen niet. Waarom verminken ze kinderen, waarom steken ze messen, stokken, vorken, geweren en andere harde voorwerpen in de vagina nadat ze hebben verkracht?” Mukwege gaf iets later zelf het antwoord. „Ze doden hun slachtoffers nooit, want het doel van verkrachting is om het slachtoffer te vernederen. Daarom moeten de echtgenoten en kinderen vaak toekijken. De leiders van de strijdgroepen geven de opdracht. Het is een effectieve oorlogsstrategie”. De penis als oorlogswapen. Dorpen, zelfs hele regio’s raakten ontvolkt na dergelijke verkrachtingen. Mukwege werd zo ook een vijand van de strijdgroepen en in 2012 werd er een aanslag op zijn huis gepleegd. Hij heeft zes dochters en na de aanval verliet hij tijdelijk Congo. Om snel weer terug te keren. Ondanks zijn zachtaardigheid is hij een bezeten man, die verkrachte vrouwen weer enige waardigheid wil geven. Mukwege, zoon van een dominee van de pinkstergemeente, reageerde op het geweld in zijn land door zich te specialiseren in het herstellen van kapotgeschoten of -gestoken genitaliën. In 1999 opereerde hij zijn eerste patiënt. Een vrouw die was verkracht, waarna de dader een geweer in haar genitaliën duwde en de trekker overhaalde. „Ik dacht dat het het werk was van een gek, maar in hetzelfde jaar kreeg ik 45 van zulke gevallen onder ogen.”
</doc>
<doc id="116" genre="news" gender="?">
Crowdfunding voor bloemenkweker Ghislain Deschoemaeker
  Kortrijk - Anderhalf jaar duurden de werken aan de Pottelberg in Kortrijk, maar vanavond gaat de vernieuwde weg weer helemaal open. Handelszaken uit de buurt halen opgelucht adem, maar voor Ghislain Deschoemaeker, uitbater van een bloemen- en plantenzaak, zijn de reserves uitgeput. Kortrijkzanen starten een crowdfunding. Joeri Pauwels neemt het initiatief. Van de 12.000 euro belastingen die hij moet ophoesten is er al ruim 2.000 euro opgehaald. Zie facebookpagina Jeroen Pauwels voor wie wil deelnemen.
</doc>
<doc id="117" genre="news" gender="?">
Meer Nederlandse vrachtwagens van en naar VK
 Nederlandse vrachtauto’s reden vorig jaar 1,8 procent meer van en naar het Verenigd Koninkrijk dan het jaar daarvoor, meldt het CBS. Het aantal ritten van Nederlandse vrachtauto’s van en naar het Verenigd Koninkrijk toegenomen. Nederlandse vrachtauto’s reden vorig jaar 237 duizend ritten van en naar het VK. Dat was 1,8 procent meer dan in 2016, meldt het Centraal Bureau voor de Statistiek (CBS). Op 29 maart 2019 treedt het Verenigd Koninkrijk uit de Europese Unie. Er zijn nog geen afspraken gemaakt over de toekomstige handelsrelatie met het VK en de kans op een no-deal Brexit bestaat nog steeds. Dan komen er weer grenscontroles, douaneposten, slagbomen en mogelijk rijen met wachtende vrachtwagens. Wat voor effect het vooruitzicht van de Brexit heeft op het vrachtwagenvervoer, kan het CBS niet zeggen. De stijging van het aantal ritten van Nederlandse vrachtwagens komt volgens het CBS geheel doordat Nederlandse vervoerbedrijven zich meer richten op het vervoer van goederen vanuit het buitenland naar het VK. Het rechtstreekse vervoer van goederen tussen Nederland en het VK is licht gedaald. Europese vrachtauto’s reden vorig jaar bijna 3,5 miljoen keer van en naar het VK. Dat is minder dan in het jaar daarvoor. Na Britse, Poolse en Ierse, maken Nederlandse vrachtwagens de meeste ritten van en naar het VK. Nederlandse vrachtwagens vervoerden 6,8 procent de van alle Europese vracht van en naar het VK. Ierland was vorig jaar de belangrijkste bestemming van Europese vrachtauto’s voor goederen uit het Verenigd Koninkrijk, met een aandeel van ruim 26 procent van het totaal. Op het Europese vasteland waren Frankrijk en Duitsland en de belangrijkste bestemmingen. Die landen hebben een aandeel van bijna 17 en ruim 13 procent. Nederland was vorig jaar de vierde bestemming van Europese vrachtauto’s die met goederen vanuit het Verenigd Koninkrijk vertrokken.
</doc>
<doc id="118" genre="news" gender="?">
KV Mechelen gaat als leider het weekend in na duidelijke zege tegen OHL
 KV Mechelen (voorlopig) leider in een competitie, hoe lang is dát wel niet geleden? Na de 0-3 in Lommel won het nu met 3-0 van OHL, het onverwachte kneusje in 1B. We zagen voor het eerst in de competitie een wervelend KV, het feestje was navenant. Vijf minuten voor de aftrap viel het licht uit, aan de kant van de Mechelse spionkop. Dan denk je al snel aan dat nummer van The Opposites – “Het licht gaat uit vannacht, we brengen het beest naar buiten!”. Het bleken al snel twee verschillende beesten. Een mak lammetje genaamd OHL. En een roofdier genaamd Malinwa, op zoek naar een 9 op 9 en de leidersplaats. We hadden al snel door dat de heenmatch (1-1) geen referentie was. Bij de thuisploeg vonden we amper vijf basisspelers van de openingsspeeldag terug, bij de bezoekers zelfs maar drie. Bij KV valt dat te begrijpen, met Wouter Vrancken kwam er een nieuwe coach. Bij OHL daarentegen is Nigel Pearson de laatste tijd volledig het noorden kwijt – hij wisselt à volonté, getuige ook de 0 op 9. Ach, tenminste plezierde hij de Mechelse fans door hun voormalige chouchou Gorius op te stellen. Vrancken koos voor dezelfde elf die in Lommel gingen winnen. Togui droeg niks bij tot die 0-3-zege – De Camargo was toen supersub – maar kreeg voorin wel weer het vertrouwen. Snelheid boven (kop)kracht. Het zal de jonge Ivoriaan deugd gedaan hebben. Al was het spitsbroer Engvall die zich van alle twintig veldspelers het bedrijvigst toonde. De Zweed maakte het Duplus en Moore knap lastig. Na een knappe actie aan de achterlijn had hij al na vijf minuten kunnen scoren, maar zijn schot ging voorlangs. OHL had offensief weinig te bieden. Wij hadden op de perstribune meer moeite om de tientallen irritante vliegjes weg te slaan, dan Swinkels en Mera om Kostovski af te houden. De Macedoniër, die ook niet bediend werd, zou aan de rust al vervangen worden. Neen, voor gevaar moesten we naar de overkant. Thamsatchanan – in de heenmatch nog het mikpunt van bier – bokste de schuine knal van Togui weg en raapte het schotje van Schoofs op. In minuut 26 was het eindelijk zover, werd het 1-0. Met veel dank aan Van Cleemput, die een verloren bal toch nog binnen hield. Kaya vond Schoofs en die zette een knappe één-twee op met Engvall, waarna hij van dichtbij scoorde. Derde match derde goal voor de roodharige middenvelder – dat lukte hem in zijn carrière nog nooit. KV stoomde door. Vier minuten later stuurde de centraal zwervende Kaya slim Engvall diep. Prima assist en prima afwerking ook van de spits – de 2-0 oogde heerlijk simpel. Geen twee zonder drie? Helaas voor de thuisfans wel. Storm mocht door op snelheid, maar miste oog in oog met de doelman. Ook Swinkels en Mera – die nochtans volledig vrijstaand mocht koppen – raakten vlak voor rust niet voorbij de Thai. We vroegen ons af of OHL na rust, met twee nieuwe namen (Hirst en Maertens), beter uit de kleedkamer zou komen. Of Pearson van zijn mak lammetje nog een wilde stier kon maken, of een sluwe vos – moederclub Leicester noemen ze toch The Foxes. Niet bepaald neen. Na zeven minuten was die derde goal dan toch een feit. Van Cleemput bracht de bal voor doel en Mera verlengde met een gelukje tot bij Togui. De spits reageerde kwiek en deed de fans opnieuw juichen. Juichen deed hij zelf natuurlijk ook, het was zijn eerste goal voor KV. Teammanager Michaël Vijverman werd bedankt met een knuffel. Tijd voor (nog meer) controle, dacht Vrancken, die De Witte erin bracht voor Storm. De blonde winger, ex-OHL, moest wat gefluit van de uitfans trotseren, maar het applaus van de thuisfans was toch net iets luider. Zat er nog meer in dan 3-0? Zeker wel. De mee opgerukte Van Cleemput haalde stevig uit met z’n linker, De Witte kopte nog eens naar doel, de dribbelende Togui ging opnieuw zijn kans,… Maar Thamsatchanan was in tegenstelling tot de tien andere Leuvenaars wel nog bij de les. Hij voorkwam veel erger. Achter de Kazerne kon het plezier niet op. Kaya kreeg nog een open doekje bij zijn wissel, met Matthys kwam er een even ervaren kracht in. Dé applauswissel van de avond was dan weer voor uitblinker Engvall, en zo kreeg De Camargo nog vijf minuutjes. Een beetje weinig na vorige week, maar de Braziliaanse Belg moest toch ook vaststellen dat het dit keer gewoon lekker liep. KV boekte gisteren zijn grootste thuiszege sinds 18 februari 2017 – tegen Lokeren werd het ook toen 3-0. Het is – in afwachting van het duel tussen Westerlo en Union – nu ook de voorlopige leider, het maakt zijn favorietenrol dus eindelijk waar. Volgende week wacht de verplaatsing naar Tubize. Op naar een 12 op 12?
</doc>
<doc id="119" genre="news" gender="?">
Scholenveldloop blijft klassieker
  Halle - Honderden schoolkinderen van alle lagere scholen in Halle hielden zaterdag een traditie hoog. Ze liepen zich de ziel uit het lijf op de traditionele scholenloop in het Don Bosco-domein. Alle jongens en meisjes liepen per leeftijd hun eigen reeks. na afloop was er voor iedereen een appel, een drankje en een T-shirt.
</doc>
<doc id="120" genre="news" gender="?">
De Moedige pedaaltrappers Leenhaag krijgen Koninklijke titel
  Zoutleeuw - Provinciegouverneur Lodewijk De Witte en de gedeputeerden reikten plechtig de brevetten met de titel van koninklijke maatschappij uit aan negen Vlaams-Brabantse organisaties. een daarvan zijn De Moedige pedaaltrappers Leenhaag. "Verenigingen die hun vijftig jarig bestaan vieren, kunnen de titel van koninklijke maatschappij aanvragen", zegt provinciegouverneur Lodewijk De Witte. De Moedige pedaaltraappers Leenhaag uit Zoutleeuw deden dat met succes.
</doc>
<doc id="121" genre="news" gender="?">
Ja, rechters hebben een naam, maar  een vonnis is geen persoonlijke opinie
 Wat is de juiste balans tussen het personaliseren van uitspraken van de rechtbank? En hoe staat het eigenlijk met de juridische kennis van NRC over het recht? Ze waren er verontrust over, en ook een beetje nijdig, de rechters-in-opleiding. Waarom noemde de krant de namen van rechters in strafzaken? Een vonnis is geen subjectieve opinie of zoiets, maar een uitspraak, op basis van de wet, van de rechtbank – vaak een meervoudige kamer. Ik sprak die juristen op een bijeenkomst over recht en media in Utrecht, en dit was wat hen het hoogst zat (behalve de vraag of journalisten vonnissen ook echt lazen). Terwijl NRC nota bene zelf dagelijks een ongesigneerd Commentaar publiceert, als mening van ‘de krant’. Waarom geldt dat dan niet voor uitspraken van dat andere instituut, de rechtbank? De zorg van die rechters-in-opleiding kan ik me indenken, anno 2018. Het noemen van namen hoort bij de journalistiek – en die van rechters zijn openbaar, in het belang van transparantie en verantwoording. Maar in een tijd waarin álles gepersonaliseerd wordt (‘wie ben jij om dat te zeggen?’) ondervinden ook rechters de nadelen daarvan. De tirades van Geert Wilders en de zijnen tegen ‘neprechters’ of ‘D66-rechters’ zijn een patent voorbeeld: de uitspraak van een rechter wordt gereduceerd tot een effect van zijn persoonlijkheid, biografie of vermeende politieke voorkeur. En dan is er de zware misdaad, die niet terugdeinst voor bedreiging van juridische ambtsdragers. Aan de andere kant, de rechterlijke macht zelf zoekt directer contact met het publiek; rechtbanken vertalen vonnissen naar ‘gewone-mensen-taal’, rechters geven interviews (soms ook over omstreden vonnissen die ze ooit velden, zoals Hans Hofhuis over de zaak tegen Lucia de B. ). Wat is hier de juiste balans, en hoe staat het eigenlijk met de juridische kennis van NRC , een krant die vanouds veel wordt gelezen in de beroepsgroep? Eerst die kennis. Kleine fouten zijn er altijd wel in een krant, een lezer wees me er vorige week op twee. In buitenlands nieuws was sprake van vrijspraak van een Spaanse gynaecoloog, terwijl hij geen straf kreeg wegens verjaring ; in een artikel op Binnenland stelde per abuis niet de Staat maar de Stichting Urgenda hoger beroep in tegen het vonnis van de rechtbank. Het laatste was gewoon een verschrijving (die is gecorrigeerd), het eerste verwarring bij het vertalen van een buitenland persbureaubericht. Dat kan eenvoudig worden voorkomen door buitenlandse juridische terminologie op een rijtje te zetten. Ook in het Stijlboek van de krant, nu onder revisie, komt een lemma over veelgebruikte juridische begrippen, begrijp ik, en dat is een goed idee. Overigens, juridisch redacteur Folkert Jensma verzorgt intern geregeld een cursus over het recht. Een andere, flinke stap voorwaarts op juridisch gebied is overigens onlangs online gezet. Het juridische blog van Jensma, een succesvolle community met bijdragen van buiten dat de laatste jaren helaas wat in het digitale bos verdween, is vernieuwd en opgenomen in een nieuwe sectiepagina op nrc.nl, ‘Recht’, met juridisch nieuws, dossiers, de rubriek De Zitting en columns (via ‘menu’, ‘meer secties’, ‘recht’). Dan die balans in het noemen van namen, ook die van rechters. Die komen veelvuldig voor in de rubriek De Zitting, waarin drie redacteuren (Jensma, Merel Thie en Wubby Luyendijk) verslag doen van een rechtszaak die normaliter het nieuws niet zou halen (en ja, ze lézen de vonnissen). De krant heeft al decennia zo’n rubriek; die geeft lezers inzicht in de gang van zaken bij een rechtbank, wat zowel juridisch als sociologisch interessant kan zijn. Bij de ene auteur ligt het accent dan ook meer op het recht, bij de andere op human interest . Achternamen van verdachten worden niet vermeld. En de rechters? Nou ja, de ene auteur (Jensma) vindt die minder relevant, omdat hij vooral iets wil laten zien over het recht. Het gaat om tamelijk willekeurige zaken, heel vaak bij uiteenlopende rechtbanken. Kortom, om illustratieve stukjes, niet om consequente rechtbankverslaggeving waarin het nuttig kan zijn om de uitspraken van één met naam genoemde rechter of rechters te volgen. Een ander vermeldt de naam van de rechter bijna altijd, omdat dat transparanter is, menselijker – de rechter is geen robot – en omdat die naam in principe openbaar is en op de rol staat. Hier past wel een kleine historische excursie, die ook al laat zien hoezeer de tijden zijn veranderd. Frits Abrahams, die van 1991 tot 1997 de rechtbankrubriek in NRC schreef (‘Bij de politierechter’, later ‘Bij de rechter’), herinnert zich dat veel rechters destijds juist graag met hun naam in zijn rubriek wilden en soms na de zitting nog even een praatje kwamen maken met de meneer van de krant. Ja, dat was in de papieren tijd, vóór de komst van internet en de permanente woedemolen van sociale media. Overigens gaf Abrahams verdachten consequent een gefingeerde naam (dat stond onder zijn stuk vermeld), wat inmiddels bij NRC taboe is verklaard. Het pleit voor de rechters lijkt nu in elk geval beslecht, bij De Zitting staat sinds kort een blokje met de namen van de ‘deelnemers’: officier van justitie, advocaat van de verdachte en rechter. Geeft de krant daarmee het signaal dat een vonnis een subjectieve opinie is? Niet zolang de wet erbij wordt uitgelegd en duidelijk wordt gemaakt dat een rechtbank meer is dan één rechter. De personalisering van maatschappelijke verhoudingen is een feit, for better and worse – maar het is juist voor een krant als NRC , die de rechtsstaat hoog in het vaandel heeft, zaak om ook op formele verhoudingen te blijven wijzen, dus hier: op het recht en de rechtbank als instituties. Dan kan dat stichtelijke Commentaar tenminste ook ongesigneerd blijven. Reacties: ombudsman@nrc.nl Over de vergoeding voor de weduwe van een huisarts die zelfmoord pleegde, kopte de krant Ruime vergoeding voor weduwe van huisarts Tromp . Waarom „ruime”? Het leed is voor de naasten niet in geld uit te drukken, zo’n oordeel past hier niet. Jolt Bosma, Haarlem Het woord „ruime” ontbreekt in het korte bericht (91 woorden), het is dus een interpretatie. Het komt wel voor in de eerdere, online versie van het bericht, waarin staat dat aan de weduwe „ruim” 154.000 euro is toegekend, en dat haar advocaat tegenover de Volkskrant spreekt van een „zeer ruime” vergoeding voor reputatieschade. Overigens drukt het woord dus geen oordeel uit over het leed, zoals de lezer vreest, maar over de hoogte van het bedrag ten opzichte van andere schadevergoedingen. Maar in deze kop had het beter niet kunnen worden gebruikt, omdat zo’n vergelijking, of het commentaar van de advocaat, in het stukje ontbreekt.
</doc>
<doc id="122" genre="news" gender="?">
Over de Ierse kwestie buigen we ons later
 Luuk van Middelaar is politiek filosoof, historicus en hoogleraar EU-recht aan Universiteit Leiden. Zijn laatste boek is De nieuwe politiek van Europa (2017). Komende week hervatten de Britse premier Theresa May en haar 27 EU-collega’s hun dovemansgesprek. Het rancuneuze treffen vorige maand in Salzburg voedde het wantrouwen. De kans op een no deal neemt toe. De Britse regering bereidt de bevolking al voor op de potentiële chaos na Brexit-datum 29 maart 2019: haperende medicijninvoer, een gesloten luchtruim, rottende tomaten in Hoek van Holland, een kelderend pond. Hoe kan dit, terwijl volgens diplomaten 90 procent van de scheidingsregeling rond is? Omdat één obstakel weigert te verdwijnen: de grens tussen Ierland en Noord-Ierland. Een vijfhonderd kilometer lange lijn op de kaart, getrokken toen het katholieke Ierland na eeuwen Brits-koloniale overheersing in 1922 een onafhankelijke republiek werd en het overwegend protestante noorden van het Ierse eiland Brits bleef. Op deze grens komen alle spanningen samen: recht, politiek, geschiedenis. Moet die grens onzichtbaar blijven, als praktische en symbolische waarborg voor het Noord-Ierse vredesakkoord dat in 1998 decennia bloedig conflict in Belfast beëindigde? Of moet die grens zichtbaar worden, omdat Noord-Ierland – vanwege de keuze voor een harde Brexit die May najaar 2016 maakte – de Europese interne markt en douane-unie verlaat, terwijl EU-lid Ierland erin blijft? Maar hoe kan een grens tegelijk zichtbaar en onzichtbaar zijn? Op deze puzzel vond de doorgaans zo creatieve EU-machinerie geen goed antwoord. Terwijl ze uitblinkt in het omvormen van politieke conflicten in technische problemen, loopt depolitisering op de grens vast: deze is puur politiek. Geen toeval dat grensruzies tussen landen moeten worden aangepakt voor toetreding tot de EU. Daarna is het te laat. Zo ging het recent tussen Slovenië en Kroatië, maar ook al in 1951 tussen Frankrijk en West-Duitsland (inzake Saarland). Bij Brexit, de eerste uittreding, doemt omgekeerd een grensprobleem op, met een harde botsing. Toch gokten beide partijen op de techniek. Eind 2017 sprak men af dat de goederenhandel tussen de Ierse Republiek en Noord-Ierland „zonder frictie” moet verlopen; er mocht geen „harde grens” ontstaan die het vredesproces in gevaar brengt. Voor Ierland, gesteund door de hele EU, een vitaal punt. Niemand wist hoe dit moest, maar technologische vooruitgang zou uitkomst bieden. Denk aan barcodes en scans in havens en op vliegvelden. Men gaf zichzelf tot 1 januari 2021: niet de Brexit-datum, maar het slot van de voorziene overgangsfase van een kleine twee jaar. Bij uitblijven van een technische doorbraak zou als ‘achtervang’ ( backstop ) automatisch een regeling ingaan om de harde grens te voorkomen. Op de plannen voor zo’n backstop staan nu alle schijnwerpers. Namens de 27 EU-landen deed de Europese Commissie een voorstel waarmee in Ierland en Noord-Ierland hetzelfde douaneregime zou gelden, maar met als prijs een douanegrens in de Ierse Zee, die dus het Verenigd Koninkrijk zelf doorsnijdt: Noord-Ierland aan de ene, Schotland, Wales en Engeland aan de andere kant. Londen repliceerde deze zomer met het ‘Chequers-voorstel’ voor „tijdelijke douane-arrangementen” tussen de EU en het VK als geheel . Dat vond de EU niet geloofwaardig, hoewel kritiek op verzoek van 10 Downing Street wekenlang werd ingeslikt – tot de EU-leiders het May in Salzburg in haar gezicht zeiden. In haar congrestoespraak in Birmingham vorige week herhaalde May dat ze de referendumuitslag zal honoreren én zal weigeren Noord-Ierland in een EU-douaneregeling te laten: „Nooit zullen wij ons land opbreken.” Groot applaus. Voor het publiek is de eenheid van de staat van een onloochenbare eenvoud. Het is moeilijk voorstelbaar dat een Britse regering een interne douanegrens zal toestaan. Trouwens, een Franse of Spaanse regering evenmin. Douane raakt de kern van het staatsgezag. Barcodes en infraroodscans spelen dat niet weg. (Mays hardheid hierover is dus niet enkel te wijten aan haar lastige Noord-Ierse coalitiepartner de DUP.) Dit weekeinde sleutelen onderhandelaars verder. May deed donderdag een concessie: ze zou niet langer vasthouden aan een harde einddatum voor de ‘tijdelijke arrangementen’. Maar enkele kabinetsleden vrezen dat hun land zo nooit echt los zal komen van de EU. De EU op haar beurt wil vooral een extra vangnet, specifiek voor Noord-Ierland, voor het geval de douane-onderhandelingen stuklopen. En dat betekent in laatste instantie toch de gewraakte controles tussen Noord-Ierland en de rest van het VK. Zo blijft de puzzel staan: de grens kan niet zichtbaar én onzichtbaar zijn. Misschien trekt een juridische slimmigheid de zaak nu nog vlot. Maar rookgordijnen kunnen ook als provocatie werken op het achterdochtige Britse publiek. Wat nu? De EU-zijde gelooft kennelijk dat de Britten zullen inbinden zodra de afgrond in zicht is. Zij hebben meer te verliezen dan wij. Een no deal treft de Britse economie hard; terwijl de Britse export voor ruim 40 procent naar de ‘EU27’ gaat, is het omgekeerd 8 procent. Dit maakt Londen de zwakkere partij. Maar gokken dat Londen bluft, is overmoed en onderschat de nationalistische krachten die tot Brexit leidden. De Europese zijde staat ferm in haar eigen gelijk. Je kunt niet zonder contributie te betalen je clubvoordelen uitkiezen. Je kunt niet én het Noord-Ierse vredesproces willen waarborgen én volhouden dat je uit de interne markt en de douane-unie zult stappen. Ruim twee jaar na het Britse referendum zit de frustratie bij de 27 over de Brexit-leugens nog diep; in Salzburg gaf president Macron er de vrije loop aan. Niemand heeft zin de Britten te belonen voor een daad die de Unie in het hart treft. Het humeur staat meer naar straffen, een voorbeeld stellen om nieuwe exits te voorkomen. Wanneer politieke logica’s botsen en voor beide partijen hun grondvesten op het spel staan, is geen inhoudelijk compromis mogelijk. Toch is er een uitweg: de tijd. Schuif het Ierse probleem naar voren. Heel voorzichtig gaat het die kant op. Over uitstel wordt vaak schamper gedaan. „ Kicking the can down the road ”, zegt het Engels, de zaak een armzalige schop vooruit geven. Zeker, soms is uitstel wegkijken. Maar soms helpt tijd nemen om de gemoederen te bedaren, nieuwe feiten in de oplossing te betrekken. Laveren tussen verkiezingscycli, parlementaire procedures, economische schommelingen en internationale gebeurtenissen; de verrassingen die de toekomst brengt benutten: het is het hart van het politieke métier. Greep krijgen op de tijd als kunst. Hoe in dit geval uitstel te bewerkstelligen? Niet door de Brexit-datum van 29 maart 2019 naar voren te schuiven. Dat zou weliswaar kunnen, maar helpt niet. Vernuftiger is, zoals een Britse oud-diplomaat in het blad Prospect opperde, de Ierse kwestie, en alleen die, over 29 maart heen te tillen. De dag erna staat het Verenigd Koninkrijk formeel buiten. De nachtmerrie van de Brexiteers, dat het er nooit van komt, is dan voorbij. Dit alleen al verbetert de toestand. Alle partijen moeten zich in de vertrekregeling committeren aan het vinden van een definitieve oplossing tijdens de overgangsfase, dus voor 1 januari 2021, met als resultaatverplichting: geen harde grens. Dit zal nog veel voeten in de aarde hebben. Maar zo kan de botsing worden vermeden zonder al te groot gezichtsverlies nu. Dit is in ieders belang. Het zou een mirakel zijn als men deze week al tot dit inzicht komt, zonder voorafgaande grote crisis.
</doc>
<doc id="123" genre="news" gender="?">
Inwoners Don Boscowijk vragen inspraak over nieuw circulatieplan
  Halle - Deze week keurde de Halse gemeenteraad de aanzet goed voor een nieuw verkeerscirculatieplan in de Don Boscowijk met nieuwe verkeerslichten op het kruispunt van de Ninoofsesteenweg en de Groeningenstraat als rode draad. Maar bewoners en handelaars van de betrokken wijk vallen uit de lucht over deze timing. Ze willen opnieuw inspraak. "Er is hier inderdaad zes jaar geleden eens een hoorzitting over geweest. En toen ook hebben we tegen een aantal voorgestelde wijzigingen gereageerd. Jaren lang kregen we geen antwoord op onze opmerkingen, tot nu plots een week na de verkiezingen het plan terug uit de koelkast wordt gehaald", aldus Marc Dekegel die in de wijk woont en hier ook een kapperszaak runt. "We vinden het vreemd dat de bewoners na al die jaren waarop er toch op verkeersvlak veel veranderde niet meer werden geconsulteerd". "We kunnen nu al zeggen dat verkeerslichten aan de Groeningenstraat voor veel miserie gaan zorgen. De files op de Ninoofsesteenweg reiken 's morgens tijdens de spits nu al tot in Pepingen. men wil de omgeving van de Don Bosco-school veiliger maken maar dat zal niet lukken als men alle verkeer de Groeningenstraat instuurt", aldus de buurtbewoners. Concreet vragen ze ook het herzien van een aantal rijrichtingen in de wijk. Of de verkeerslichten er komen aan de Groeningenstraat is nog lang niet zeker. Hiervoor moet ook het Vlaams gewest nog letterlijk het licht op groen zetten.
</doc>
<doc id="124" genre="news" gender="?">
Diefstal juwelen en geld
  Scherpenheuvel-Zichem - In een woning aan de Bisschoppenhoflaan in Scherpenheuvel-Zichem werd ingebroken. De dader(s) ging(en) aan de haal met een partij juwelen en een som geld. De politie van de zone Demerdal DSZ (Diest – Scherpenheuvel-Zichem) kreeg melding van de inbraak op zaterdag rond 23.30 uur. De dader(s) brak(en) binnen via de achterdeur. Op het eerste gezicht stalen ze juwelen en geld.
</doc>
<doc id="125" genre="news" gender="?">
Het charmeoffensief van Fergie: maakt ze haar herintrede in het Britse koningshuis?
 Volgend weekend beleeft Groot-Brittannië zijn tweede royal wedding van het jaar. De Britten lijken er niet storm voor te lopen. Toch wordt het huwelijk van Eugenie, princess of York, speciaal: het moet de blijde herintrede worden van haar moeder Sarah Ferguson in de koninklijke familie. De gevallen ex van prins Edward grijpt de kans met beide handen. Meer dan twee decennia heeft prins Philip, de 97-jarige gemaal van koningin Elisabeth, Sarah Ferguson geen blik waardig gegund. Sinds ze in 1992 scheidde van zijn zoon, prins Edward, weigerde hij zelfs met haar in één kamer te zijn. Fergie, zoals ze werd genoemd, had zichzelf zo onmogelijk gemaakt dat ze verstoten werd. Maar prins Philip zal volgend weekend op de tanden moeten bijten, want bij de trouw van zijn kleindochter Eugenie met zakenman Jack Brooksbank zal hij haar niet kunnen ontlopen.
</doc>
<doc id="126" genre="news" gender="?">
Diefstal auto aan station Diest
  Diest - Op het parkeerterrein aan het station van Diest werd dinsdag een auto gestolen.  De politie van de zone Demerdal DSZ (Diest – Scherpenheuvel-Zichem) kreeg de melding van de diefstal dinsdagavond laat rond 22 uur. De vrouw had haar auto maandagochtend op het parkeerterrein aan het station achtergelaten. Dinsdagavond stelde zij de diefstal vast. De politie onderzoekt de zaak.
</doc>
<doc id="127" genre="news" gender="?">
Macht van Merkel slinkt nu snel
 Aangekondigd vertrek  De vraag is hoe lang Angela Merkel nog zal aanblijven als bondskanselier, met een wankele coalitie en een andere baas bij de CDU. Hoewel Angela Merkel nog steeds bondskanselier is, slinkt haar macht nu snel. Het tijdperk-Merkel is nog niet voorbij, maar politiek Berlijn richt zich al op de volgende fase. De gretigheid waarmee dat gebeurt bleek maandag. Amper had Merkel in het partijpresidium bekendgemaakt dat ze het leiderschap van de CDU zal opgeven, of via de website van de krant Bild meldde zich al de eerste serieuze kandidaat voor haar opvolging – haar voormalige rivaal en tegenstander Friedrich Merz (zie inzet). En voor de vergadering voorbij was hadden zich nóg twee kandidaten gemeld: minister van Gezondheid Jens Spahn en secretaris-generaal Annegret Kramp-Karrenbauer. Alsof het nieuwe tijdperk niet snel genoeg kon beginnen. In Duitsland is een periode van grote politieke onzekerheid aangebroken. Hoe lang die zal duren, valt niet te zeggen. Maar één ding is duidelijk: hoe het verder gaat met de CDU, met de regeringscoalitie en het land ligt sinds maandag niet meer in handen van Merkel. En ook hoe lang ze nog kanselier kan blijven, hangt grotendeels af van factoren buiten haar macht. Als de CDU op het partijcongres op 7 en 8 december in Hamburg een nieuwe voorzitter heeft gekozen, dan is Merkel officieel haar machtsbasis kwijt. De nieuwe partijleider zal, zoals Merkel maandag zelf benadrukte, moeten werken aan vernieuwing. En dat betekent: laten zien dat er voor de Merkels CDU iets anders, beters in de plaats komt. Haast onvermijdelijk zal dat tot spanningen leiden met de vrouw in het Kanzleramt, die de koers van de partij de afgelopen achttien jaar bepaalde en belichaamde. Maar ook al vóór dat partijcongres is wrijving te verwachten. De kandidaten voor haar opvolging zullen de komende weken met elkaar moeten wedijveren over de vraag wie het duidelijkst de gewenste breuk met de periode-Merkel kan markeren. Prominente CDU-ers zouden haar tot vertrek hebben willen dwingen. Maar ze was hen te snel af Dan wordt het eenzaam rond de bondskanselier. Bovendien kan de race om het leiderschap binnen de partij wel tot een mooi open debat leiden, zoals Merkel opperde, maar er kunnen ook diepe wonden door worden geslagen. Er staat tenslotte veel op het spel, want de voorzitter van de CDU wordt bij de eerstvolgende verkiezingen naar verwachting ook kandidaat voor het kanselierschap. En gezien de huidige krachtsverhoudingen tussen de Duitse partijen vermoedelijk ook de nieuwe bondskanselier. Merkel beseft zich de risico’s die aan haar stap kleven. Daarom noemde ze het ook „een waagstuk” om nu, tegen haar eigenlijke overtuiging in, „voor een beperkte periode” niet langer vast te houden aan het beginsel dat de bondskanselier tegelijk partijleider moet zijn. Met die „beperkte periode” kan ze gedoeld hebben op de resterende drie jaar van haar huidige ambtstermijn. Maar Merkel houdt er rekening mee dat het wel eens veel eerder gedaan kan zijn met haar politieke bestaan, liet ze doorschemeren. Ze zei niet dat ze alles op alles zal zetten om tot 2021 te blijven regeren. Ze zei: tot het einde van mijn termijn „ben ik bereid als bondskanselier verder te werken”. Dat klinkt een stuk bescheidener. En realistischer. Ze is bereid – als de partij dat wil en als haar opvolger als partijleider het toelaat. En daarvan kan Merkel geen grote verwachtingen koesteren. Een partij die een nieuwe aanvoerder heeft gekozen, en mogelijk ook een aangepaste koers heeft uitgezet, zal niet nog jarenlang met de oude leider willen blijven zitten. Toen Gerhard Schröder in 2004 als bondskanselier het voorzitterschap van de SPD overdroeg, zag toenmalig oppositieleider Merkel daarin „een verlies aan gezag over de hele linie”. Hoe kan je, vroeg ze retorisch „een land leiden als je niet eens de leden van je eigen partij kan leiden?” Anderhalf jaar later zat Schröder thuis en Merkel in de kanselarij. Met haar verrassende aankondiging heeft Merkel waarschijnlijk haar laatste kans benut om nog greep te krijgen op haar vertrek uit de politiek. Al heel lang weet ze hoe lastig dat is. Twintig jaar geleden bespiegelde ze al dat uit de politiek stappen „veel moeilijker is dan ik me vroeger had voorgesteld. Maar ik wil geen half-dood wrak zijn als ik de politiek verlaat”. Onbekend is of ze met die beeldspraak bedoelde dat ze niet hoogbejaard wil zijn bij haar vertrek, of dat ze het niet zover wilde laten komen dat ze met harde hand door ambitieuze rivalen uit haar politieke ambt zou worden verjaagd. Na dertien jaar aan de macht verkeerde Merkel in een penibele situatie. Ze erkende zelf haar medeverantwoordelijkheid voor de zware verkiezingsnederlaag zondag in Hessen. In het hele land doet de CDU het bijzonder slecht in de peilingen. En haar regering valt vooral op door aanhoudende onderlinge conflicten. Er is veel verbeeldingskracht voor nodig om te verwachten dat deze regering van CDU, CSU en SPD nog lang, laat staan effectief, kan regeren. Vooral de sociaal-democraten zijn radeloos. Zij verliezen in hoog tempo kiezers en zijn onderling intens verdeeld over de koers van hun partij. Dat is een risicofactor die op elk moment tot de val van de regering en daaropvolgende nieuwe verkiezingen kan leiden. Die angst voor nieuwe verkiezingen houdt de SPD er tot nu toe vanaf te breken: geen sterke basis voor een stabiele regering. Volgens enkele kranten was een groepje CDU-prominenten al weken van plan om Merkel na de deelstaatverkiezingen in Hessen te dwingen het partijvoorzitterschap op te geven. Als dat klopt, is ze de samenzweerders net voor geweest. Of het uiteindelijk ook een waardig vertrek wordt, zoals ze zei te hopen, hangt in belangrijke mate af van wie haar opvolger wordt. Met haar vertrouweling Kramp-Karrenbauer zal ze vermoedelijk harmonieuzer een weg naar uitgang kunnen zoeken dan met haar oude vijand Merz. De meest verrassende kandidaat De meest verrassende kandidaat die zich tot nu toe beschikbaar heeft gesteld om Merkel op te volgen is Friedrich Merz (62), die sinds 2009 geen politieke functie meer heeft gehad . Populair is hij nog steeds bij de economisch liberale en maatschappelijk conservatieve vleugels van de partij. Met Merkel kwam hij in 2002 hard in botsing, toen hij zijn positie als fractievoorzitter aan haar verloor. Dinsdag zei hij dat Merkel respect verdient. Merz is commercieel advocaat en onder meer voorzitter van de raad van commissarissen van de Duitse tak van de grote vermogensbeheerder Black Rock. Merkels favoriet Hoewel de bondskanselier geen voorkeur uitspreekt voor wie haar moet opvolgen, geldt Annegret Kramp-Karrenbauer (56) als Merkels favoriet. Of dat in haar voordeel werkt is de vraag. Ze verdiende haar sporen als minister-president in Saarland, waar ze de CDU aan een verrassend grote zege hielp bij de deelstaatverkiezingen van 2017. Sociaal-economisch is ze centrumlinks, cultureel eerder conservatief. Dit jaar sloeg ze Merkels aanbod om minister te worden af, ze wilde secretaris-generaal worden. In die rol heeft ze een groot sterk netwerk in de partij opgebouwd. De tegenspeler van Merkel Binnen de CDU heeft Jens Spahn (38) zich keer op keer als tegenspeler van Angela Merkel opgesteld. Met kritiek op haar vluchtelingenpolitiek maakte hij zich geliefd bij de conservatieve vleugel van de partij. Maar een toonbeeld van de oude CDU is hij als openlijke en vorig jaar getrouwde homo zeker niet. Spahn zoekt graag het debat met provocerende uitspraken. In de vorige regering was hij staatssecretaris van Financiën, nu is hij minister van gezondheid. In die rol heeft hij zijn sociale profiel versterkt. Hij is een bewonderaar en vriend van de Oostenrijkse kanselier Kurz. De sleutelfiguur Een sleutelfiguur in de opvolgingsstrijd is Armin Laschet (57), de minister-president van Noordrijn-Westfalen (NRW). Of hij zichzelf kandidaat stelt voor Merkels opvolging wil hij nog niet zeggen. Maar omdat een derde van de leden die op het CDU-partijcongres over de opvolging mogen stemmen uit NRW afkomstig is, kan van beslissend belang zijn voor wie Laschet zijn steun uitspreekt. Anders dan veel partijgenoten is hij na 2015 pal achter Merkel en haar vluchtelingenbeleid blijven staan - en won daar in 2017 ook nog de deelstaatverkiezingen mee.
</doc>
<doc id="128" genre="news" gender="?">
Nieuwe kaart brengt ondergrond van Nederland in beeld
 Na meer dan veertig jaar is er weer een geografische kaart van de ondergrond van Nederland. De kaart, opgesteld door wetenschappers van de Geologische Dienst Nederland, werd vanmiddag gepresenteerd. De vorige stamt uit 1975. De opstellers wijzen erop dat kennis van de ondergrond onmisbaar is voor de bouw en de energie- en drinkwatervoorziening van de toekomst. Voor het eerst is op de kaart ook de grond onder de Noordzee te zien, en de ondergrond van de Nederlandse Antillen. Met de onthulling wordt tevens het honderdjarige bestaan van de Geologische Dienst Nederland gevierd, die in 1918 werd opgericht. Deze dienst, onderdeel van onderzoeksinstituut TNO, verzamelt gegevens van de ondergrond, en brengt grondmonsters samen in een soort bibliotheek van de Nederlandse bodem. In totaal gaat het hierbij om de resultaten van 500.000 boringen, 143.000 sonderingen (bodemonderzoek) en 130 miljoen grondwatermetingen. Met de kaart is het mogelijk om een paar meter de grond in te kijken, en de variatie die je dan ziet is groter dan je zou denken, vertelt Michiel van der Meulen van de Geologische Dienst. "Het is alsof je het tapijt oplicht en kijkt wat eronder ligt. Je ziet dan bijvoorbeeld de loop van rivieren en het effect van getij van heel lang geleden. Je ziet van alles wat nu relevant is omdat het bepaalt waar de grond kan verzakken of niet." Vooral voor de bouw is dit belangrijk. Want gebrekkige kennis van de ondergrond kan leiden tot forse kosten. "Het gaat om kosten die je maakt als er bij een bouwproject toch meer gaat verzakken dan je had verwacht of als er iets misgaat in de grond. Dat zijn vaak verrassingen. Met deze kaart en alle kennis die erachter zit, willen we die verrassingen zoveel mogelijk vermijden." Ook voor de energievoorziening is kennis van de ondergrond essentieel. Tot nu toe ging het daarbij om kennis die belangrijk was voor olie- en gaswinning, en in de toekomst zal het steeds vaker gaan om aardwarmte. Daartoe is het omvangrijke archief met boorkernen in Zeist belangrijk, vertelt Van der Meulen. Hier ligt een grote collectie grond- en gesteentemonsters opgeslagen, verzameld in ruim honderd jaar. Het is belangrijk, aldus Van der Meulen, om deze gesteentes te bewaren, want zo blijven de grondmonsters beschikbaar voor onderzoek. "Als je bijvoorbeeld niet meer naar gas zoekt maar naar aardwarmte, dan kun je hier terugkeren en met een andere blik naar dezelfde stenen kijken. Dan kun je zien of er ruimte in de stenen en tussen de korreltjes zit, waardoor er warm water in kan zitten." Ook de ondergrond van de Noordzee is op dit moment erg belangrijk. "We gaan veel doen op de Noordzee, want alle windparken die daar worden gebouwd, moeten worden gefundeerd. Dus een kaart die laat zien hoe groot de variatie in de ondergrond van de Noordzee is, helpt daarbij." De kennis van de ondergrond van de Cariben is minder omvangrijk dan die van het Nederlandse vasteland. De geologie van beide gebieden verschilt flink. In het Caribische deel zijn bijvoorbeeld twee actieve vulkanen, er bestaat een kans op aardbevingen en tsunami's en ook kunnen orkanen overstromingen en aardverschuivingen veroorzaken. Het verschijnen van de nieuwe kaart met ook de Antillen erop is volgens directeur Tirza van Daalen van de Geologische Dienst een bijzondere gebeurtenis. "Na 43 jaar is er nu weer een nieuwe kaart, niet alleen van Nederland zelf maar van ons hele Koninkrijk." Van Daalen tekent aan dat de geologie van het overzeese gebied minder systematisch in kaart is gebracht dan die van 'Europees Nederland'. "Maar met het meenemen van Caribisch gebied op deze kaart spreekt GDN de intentie uit om hier in de toekomst meer aandacht aan te besteden."
</doc>
<doc id="129" genre="news" gender="?">
Doelman Bonne kan zwaardere cijfers voorkomen
  Assenede - Uit bij Maldegem leed rood/wit zijn vierde nederlaag van het seizoen. Voor de wedstrijd stonden beide ploegen naast elkaar maar Zeegers besliste voor de thuisploeg over winst en verlies. Latem en Kleit strijden volgend weekend voor de eerste periodetitel, misschien wordt die op het veld van Assenede gevierd. Wout Van de Geuchte, Kjell Vandevyvere, Abdoulaye Declerck, Willem Bulens, Jonas Van Landschoot, Jeroen Calsijn, Douwe Zeegers, Matthias Boone (84’ Fabrice Roels), Jens Van Hulle (77’ Sander Willemarck), Jan Van Laere en Bryan Missiaen.  Giovanni Bonne, Lennert Aerts, Cedric Van Cleemputte (62’ Jeffrey Van Rie), Jeroen Van Dooren, Derrit Longueville, Tom Maes, Roy Bekaert (70’ Lorenzo Lammens), Niels Snoeck (46’ Karel Willems), Kristof Speeckaert, Bruno Van Ootegem en Jarno Notteboom.  3’ en 77’ Zeegers 1-0 en 2-0.  geen  David Stevens, Pieter Polfliet en Philippe Daeninck Een onmondig Assenede kwam nooit in het stuk voor. In de openingsfase mocht Zeegers geheel ongehinderd een hoekschop binnenkoppen. Van dan af controleerde Maldegem de wedstrijd en het is enkel dank zij een sterke Bonne en het doelhout dat de thuisscore niet verder opliep. Naar het einde probeerden de polderjongens nog de bakens te verzetten maar botsten ze op een snelle counter van de thuisploeg waarbij Zeegers zijn tweede van de namiddag aantekende. Latem won met 2-0 tegen Zeveren, Kleit speelde 2-2 op Lembeke. Daardoor hebben de Gentenaars drie punten voor. Als Latem volgende week gelijk speelt bij Assenede pakte het de periode, verliest het en wint Kleit thuis tegen Bellem zijn zij het die de periode pakken. Andere uitslagen: Poesele-Lovendegem 3-0, Bellem-Waarschoot 4-0, Sleidinge-Zomergem 1-5, Merendree-Meetjesland 0-1 en Ertvelde-Sint-Laureins 0-4. Assenede staat, samen met Sleidinge en Merendree op een gedeelde elfde plaats met elf punten. Dit is één punt meer dan Meetjesland op de veertiende plaats, vier punten meer dan Ertvelde als voorlaatste en zeven punten meer dan Waarschoot dat de rij sluit.
</doc>
<doc id="130" genre="news" gender="?">
Nieuwe hondenlosloopweide na valse start toch terug open
  Zelzate - Er is heel wat te doen geweest rond de opening van een nieuwe losloopweide voor honden aan de Vredekaai te Zelzate. Door communicatiegebrek is er door de gemeenteraad een negatief advies gegeven. Omdat het dossier niet aanwezig was, is door de organisatie van Dierenwelzijn beslist om het advies te volgen en aldus onnodige discussies te vermijden. We kregen het volledige dossier ter inzage en daaruit blijkt alvast dat de nodige procedures en administratieve weg werden gevolgd. Organisatie Dierenwelzijn heeft een open en doorzichtige structuur met eigen rekeningnummer, boekhouding, verzekering en werkt samen met zorgsector Sint Jan Baptist en GAIA. Voor meer info kijk op de website: www.wandelenmettuur.be Rond de losloopweide waren er blijkbaar onduidelijkheden. Nadat het idee vorig jaar reeds ontstond, was het wachten tot na de hondenwandeling van dit jaar om de kosten te dekken. Want alles gebeurt met eigen middelen, dus zonder subsidies. Deze zomer werden dan ook de nodige mails verstuurd. De aanvraag naar het gemeentebestuur gebeurde via de burgemeester en via het college werd toestemming verleend. Voor het gebruik van de grond moest toestemming worden gevraagd bij AMT(agentschap maritieme toegang), die dit dan ook verleende. Hierdoor was er bijgevolg geen voorlegging aan de gemeenteraad noodzakelijk. Ook hier is het politiereglement RGAS 7.0.15 geldig. Dit reglement is terug te vinden in het Reglement Gemeentelijke Administratieve Sancties Zelzate op de gemeentelijke website. Op dit terrein zijn, net zoals op de openbare weg, de eigenaars verantwoordelijk voor hun hond en de eventuele schade. Er zijn drie toezichters die tussen 08.00 uur en 20.00 uur het terrein in de gaten houden. Nu de rust wat is teruggekeerd, zal de losloopweide opnieuw in gebruik worden genomen op zondag 14 oktober om 13.00 uur.
</doc>
<doc id="131" genre="news" gender="?">
Klimaatgekkies hebben gelijk, duurzaamheidsfetisjisten ook
 Polarisatie Klimaatkampen bestrijden elkaar bitter. Ze kunnen ook van elkaar leren, schrijft Charles Mann. Wat moeten we nou met de grenzen van de aarde? Moeten we die zo ver mogelijk oprekken, of moeten we er juist met man en macht voor zorgen dat we erbinnen blijven? Die discussie is de laatste jaren enorm gepfolariseerd geraakt. De ene kant noemt de andere ‘klimaatgekkies’ die doorslaan in ‘duurzaamheidsfetisjisme’. Aan de andere kant staan weer ‘klimaatontkennende techno-utopisten’. Het gevaar is dat steeds meer mensen zich op die uitersten opstellen, zegt Charles Mann, wetenschapsjournalist voor onder meer Science en The Atlantic. Zijn boek De tovenaar en de profeet is net uit in de Nederlandse vertaling. Mann, een grote, vriendelijke en rustige verschijning, was daarom onlangs even in Nederland. In zijn boek beschrijft hij de beide kampen in het duurzaamheidsdebat, door hun oorsprong nauwkeurig te ontleden. Hij verdeelt de stromingen in die van ‘profeten’ en ‘tovenaars’. De profeten, dat zijn de mensen die voorspellen dat we ten onder gaan als ons gedrag niet snel drastisch verandert – zeg maar de Al Gores van deze wereld. De tovenaars, dat zijn de mensen die met hulp van technologie de grenzen van de aarde oprekken. Zoals Elon Musk, met zijn plannen voor elektrische auto’s en een kolonie op Mars. Manns boek beschrijft de twee scholen aan de hand van de levensloop van de grondleggers. De oer-profeet is volgens hem de Amerikaanse wetenschapper William Vogt (1902-1968). De regering van Peru vroeg Vogt te kijken hoe de productie van de kostbare meststof guano, vogelpoep, op een afgelegen eiland gestimuleerd kon worden. Na drie jaar onderzoek tussen de vogels concludeerde Vogt: blijf weg van het eiland, laat de complexe ecosystemen met rust. Als je gaat klooien met de natuur, wordt het waarschijnlijk alleen maar slechter. Hij legde de basis voor de moderne milieubeweging. De tegenpool van Vogt was oer-tovenaar Norman Borlaug (1914-2009). Deze Amerikaanse plantkundige ontwikkelde genetische en biologische technieken die de productiviteit in de landbouw deden exploderen. Hij won in 1970 de Nobelprijs voor de Vrede voor het redden van zo’n miljard mensen van de hongerdood. Door hem werd de draagkracht van de aarde veel groter. Tegelijk legde hij de basis voor de intensieve en vervuilende landbouw die we nu kennen. Hun ideeën en de botsingen daarvan zie je op allerlei manieren voortleven, zegt Mann. „Profeten walgen ervan dat een tovenaar als Musk nu naar Mars wil. Zij vergelijken het met een huis dat je helemaal hebt uitgewoond. Als het onleefbaar wordt, kun je je huis opruimen en je gedrag aanpassen. Maar in plaats daarvan trek je naar het volgende huis dat je afragt.” Vogt en Borlaug hebben nooit samengewerkt en hadden weinig op met elkaars ideeën. Voor hun huidige volgelingen is dat volgens Mann amper veranderd. Doodzonde, vindt hij. „Neem kernenergie. Wat als de profeten toegeven dat dit best wel veilig is, zoals de tovenaars al jaren zeggen. We gaan er heus niet allemaal aan als we kerncentrales bouwen. Maar dan moeten de tovenaars de profeten ook toegeven: uranium-mijnbouw is een smerige bedoening die leidt tot uitbuiting. Oh, en bergen nucleair afval rondrijden is ook geen topidee. Dan zou je bijvoorbeeld kunnen komen tot kleinere, tijdelijke nucleaire centrales als overbrugging naar een toekomst met volledig duurzame energie. "Links moet toegeven dat genetisch gemodificeerde organismes veilig zijn, rechts dat grootschalige landbouw negatieve milieu-effecten heeft" „Of als links toegeeft dat genetisch gemodificeerde organismes veilig zijn, zoals vele wetenschappers al jaren zeggen. Maar dan moet rechts ook toegeven dat grootschalige, geïndustrialiseerde landbouw negatieve milieu-effecten en sociale gevolgen heeft. Als je een combinatie zou zoeken van kleinschalige en tegelijkertijd hoogtechnologische landbouw: het beste van beide werelden.” De tijd om een oplossing voor het vraagstuk te vinden dringt. Beide kampen houden een race tegen de klok, vindt Mann, want volgens de Verenigde Naties heeft de aarde over een jaar of dertig rond de 10 miljard inwoners. Dat zijn er nu 7,3 miljard. Al die mensen zullen vanzelf een keer een reep Toblerone willen eten, auto willen rijden of een biefstukje lusten. De werktitel van Manns boek was Toblerone for 10 billion . „Maar dat zou te veel klinken als een boek over chocoladedistributie.” Tovenaars trekken doorgaans meer aandacht, roem en geld aan dan profeten. Denk aan Elon Musk of die andere opper-tovenaar, Bill Gates. Mann: „Dat komt natuurlijk ook omdat tovenaars een aantrekkelijker propositie hebben. Zij zeggen: we kunnen gewoon zo doorgaan, maar we moeten nog even wat nieuws uitvinden. De profeten vragen om pijnlijke gedragsveranderingen. Dat verkoopt minder goed natuurlijk.” Toch begint het beeld te kantelen, stelt Mann vast. „Ook als ik hier weer in Amsterdam rondloop, valt op dat overal biologische restaurantjes zitten, veganistisch, lokale producten.” Is dat niet alleen zo in steden als Amsterdam, New York of San Francisco? „Nee. Ook in China valt op hoezeer de jonge elites bezig zijn met trends waar profeten blij mee zijn.” Mann kiest geen klant en spreekt evenmin in termen van winnaars en verliezers. Bij elke vraag die daartoe neigt, verdedigt hij telkens de standpunten van alle twee de kampen. Hij pleit er juist voor dat de ze meer van elkaar leren. „De discussie is al gepolariseerd genoeg. Ik wil meer inzicht verschaffen in beider argumenten. Omdat ik vind dat goede journalisten dat horen te doen. En omdat allebei de kampen ook echt uitstekende argumenten hebben natuurlijk.”
</doc>
<doc id="132" genre="news" gender="?">
CDU van Merkel en SPD lijden ook in Hessen zware nederlaag
 Ook de deelstaatverkiezingen in Hessen zijn voor de Duitse christendemocraten en SPD op een zware nederlaag uitgelopen. De Groenen en de AfD profiteerden. De Duitse christendemocraten hebben deze zondag opnieuw een zware nederlaag geleden. Bij de deelstaatverkiezingen in Hessen behaalde de CDU, de partij van bondskanselier Merkel, volgens de eerste prognose 28 procent van de stemmen, zo’n 10 procentpunten minder dan vijf jaar geleden. Ook de SPD verloor zwaar in Hessen en behaalde 20 procent, tegen 30,7 procent in 2013. Winnaars waren de Groenen (19,5 %) en de AfD (12 %). Later op de avond worden nauwkeuriger cijfers bekend. De afgelopen vijf jaar hebben de CDU en de Groenen zonder veel problemen samen geregeerd in Hessen, onder leiding van minister-president Volker Bouffier (CDU). De voorman van de Groenen is de populaire vicepremier en minister van Economie, Verkeer en Energie Tarek Al-Wazir. Onduidelijk is zondag aan het begin van de avond nog wat voor coalitie nu gevormd zal worden om in Hessen te gaan regeren en of Bouffier minister-president kan blijven. In politiek Berlijn is met grote nervositeit uitgekeken naar de verkiezingen in Hessen, omdat de uitslag de toch al wankele coalitie van bondskanselier Merkel (CDU, CSU, SPD) kan ondermijnen. En dat zou het einde van de loopbaan van Merkel zelf kunnen inluiden. Binnen de SPD wordt er steeds luider voor gepleit om uit de coalitie te stappen, in de hoop de gestage neergang van de partij te stoppen. Maar dat zou naar alle waarschijnlijkheid leiden tot nieuwe verkiezingen, waarbij de sociaaldemocraten nog meer van hun toch al geslonken aanhang kunnen verliezen. Merkel zelf heeft steeds gezegd dat de verkiezingen in Hessen over de toekomst van die deelstaat gaan, en niet over de landelijke politiek. Toch heeft ze afgelopen week in Hessen maar liefst vier keer campagne gevoerd, in de hoop een dreigende zware nederlaag van haar partij nog te kunnen afwenden. Als mensen ontevreden zijn over de landelijke regering, zei ze daar, moeten ze daarvoor niet de CDU in Hessen straffen, „dan moeten ze mij maar een brief schrijven”. De druk op Merkel om verantwoordelijkheid te nemen voor de malaise van de christendemocraten is de afgelopen maanden snel toegenomen. Volgens peilingen staat de CDU landelijk nu op niet meer dan 24 tot 26 procent, terwijl ze vorig jaar bij de bondsdagverkiezingen nog 32, 7 procent haalde. Twee weken geleden verloor zusterpartij CSU bij deelstaatverkiezingen in Beieren haar absolute meerderheid in het deelstaatparlement, een bittere tegenslag. Binnen en buiten de CDU wordt al maanden gespeculeerd over de vraag hoe lang Merkel, die al dertien jaar regeert, nog aan zal blijven. Op een partijcongres begin december kunnen de leden haar opnieuw als partijvoorzitter kiezen. Doen ze dat niet en kiezen ze iemand anders dan wordt haar positie erg penibel. Zelf heeft Merkel altijd gezegd dat het voorzitterschap van de partij en het kanselierschap in één persoon verenigd moeten zijn om effectief te kunnen regeren. Hoewel ze vrijwel nooit ingaat op vragen over haar opvolging, zei ze afgelopen week dat alle pogingen van voorgangers om een opvolger aan te wijzen op mislukkingen zijn uitgelopen. „En dat is ook goed”, voegde ze daaraan toe – in de Duitse democratie bestaat immers geen erfopvolging. Economisch gaat het Hessen goed en de werkloosheid is niet hoger dan zo’n vier procent. Maar er bestaat ontevredenheid over het tekort aan betaalbare woonruimte en rijverboden voor dieselauto’s, die onder meer in delen van Frankfurt ingevoerd dreigen te worden. Ook de ruzies binnen de regering-Merkel, die het afgelopen half jaar twee keer tot een crisis leidden, stoorden veel kiezers.
</doc>
<doc id="133" genre="news" gender="?">
Voor de Fransen was Charles Aznavour een modelimmigrant
 Frankrijk Om Frans te worden, zei de zanger, moest hij zijn Armeensheid achter zich laten. Toch zette Aznavour zich in voor zijn land van oorsprong. Charles Aznavour „was diepgaand Frans, innig gehecht aan zijn Armeense wortels en in de hele wereld bekend”, reageerde Emmanuel Macron maandag na het overlijden van de in 1924 in Parijs geboren zanger. Volgende week zou Aznavour met de president meereizen naar Armenië voor de top van de Organisatie van de Francofonie daar. Hij zou er zelfs nog zingen. Nu overweegt het Élysée in het land van zijn ouders een herdenkingsceremonie te organiseren. Met menig Franse president onderhield Aznavour goede contacten. Ook Nicolas Sarkozy nam hem al eens mee op reis. Natuurlijk omdat hij de grootste was, de laatste wereldwijde ambassadeur van het Franse chanson. Vorig jaar nog kreeg hij zijn eigen ster op de Walk of Fame in Hollywood. De „Franse Frank Sinatra” noemen Amerikaanse media hem nu, tot verbazing van de Fransen. Maar ook omdat hij het uithangbord was van een bepaald beeld dat Franse politici van hun land koesteren: dat van de republiek als immigratieland, als terre d’accueil. Een veilige haven voor vluchtelingen die, eenmaal Frans geworden, zich in vrijheid kunnen ontplooien. Begin vorige eeuw ontving Frankrijk tienduizenden Armeense vluchtelingen, onder wie Aznavours ouders. De Franse asieldienst OPFRA liet maandag via Twitter weten „bedroefd” te zijn over de dood van deze succesvolle immigrantenzoon. Zeker in tijden waarin het absorptievermogen van de republiek dagelijks onderwerp van discussie is (en zelfs niet-Frans klinkende namen nu weer ter discussie staan), diende Aznavour vaak als voorbeeld. In 2014 prees president Hollande in een toespraak over immigratie de bijdrage aan de Franse cultuur van mensen als hij. De zanger dook eerder op in een door Sarkozy besteld rapport met de omineuze titel Weet Frankrijk immigranten nog te integreren? Aznavour vertegenwoordigde het klassieke republikeinse integratiemodel: dat van assimilatie. Zijn vader sprak nauwelijks een woord Frans, de zoon kreeg een Franse naam opgedrongen („dat was praktischer”, zei hij later), werd Franser dan Frans en vertolkte gevoelens van vele generaties Fransen. Toen Aznavour in 1963 voor het eerst in Armenië was, reageerde hij geïrriteerd als mensen daar zeiden dat hij „terug in zijn land” was. „Nee, Frankrijk is mijn land”, zei hij. „Ik ben in de eerste plaats Frans geworden: in mijn hoofd, in mijn hart, in mijn manier van zijn, in mijn taal”, zei hij in 2003. „Ik heb een groot deel van mijn Armeensheid verlaten om Frans te kunnen worden. Dat moet je doen. Anders moet je weg.” Die woorden werden maandag instemmend aangehaald door rechtse politieke kopstukken. Een gespleten identiteit of multiculturalisme is in Frankrijk snel verdacht. Maar dat weerhield Aznavour er niet van zich al vroeg in te spannen voor erkenning van de Armeense genocide. En in 1989 trommelde hij tientallen Franse artiesten op voor het benefietnummer Pour toi Arménie na de zware aardbeving daar. „Charles Aznavour, dat was Frankrijk”, schreef Le Monde . Niet dat van Édith Piaf of Charles Trenet, maar „het internationalistische Frankrijk, het gastland dat de kinderen van de republiek fundamentele waarden weet bij te brengen, maar ook de charme, de sexy romantiek, en een soort luchtigheid en constant evenwicht tussen het introverte noorden en het extravagante zuiden.”
</doc>
<doc id="134" genre="news" gender="?">
Gezond is belangrijker dan slank in de nieuwe dieetboeken
 Gezond Veel nieuwe dieetboeken koppelen gezonde voeding aan leefstijl. Alleen het ene dieet is het andere niet. Alweer een dieetboek? Boekhandels stonden niet direct te springen toen uitgeverij Karakter met Het Pioppi dieet kwam. De uitgever begon in oktober met een voorzichtige eerste druk van 3.500. Inmiddels staat het boek dat inspiratie put uit de gewoontes van de kwieke oudjes in het Italiaanse dorp Pioppi al vier weken op nummer 1 van de bestseller-top 60 van de CPNB. Het Pioppi dieet van Aseem Malhotra lijkt een old school dieetboek maar het gaat over meer dan eten alleen. En daarmee past het net zo makkelijk in een nieuwere succesvolle categorie non-fictie: leefstijl en gezonde voeding. Alleen al in de Eten en drinken-top 10 van de CPNB staan nu vier titels in dat genre. Volgens Chris de Graaf, directeur van Karakter, telt Het Pioppi dieet nu 70.000 gedrukte exemplaren. Wat vast heeft geholpen was de uitzending van Dokters van morgen , waarin Antoinette Hertsenberg bijna een uur lang aandacht besteedde aan het dieet. Opvallend was dat er twee artsen aan meewerkten die zelf ook goedverkopende leefstijlboeken in de winkel hebben liggen: Tamara de Weijer is huisarts en voorzitter van Arts & Leefstijl. Zij staat sinds zes weken in de bestsellerlijst met Eet beter in 28 dagen . Hanno Pijl is internist-endocrinoloog in het Leids Universitair Medisch Centrum en hoogleraar diabetologie. Hij schreef met Karine Hoenderdos Diabetes type 2? Maak jezelf beter . Het moet door hun uitgevers, Kosmos en Fontaine, met gemengde gevoelens zijn aangezien. Heb je zo’n autoriteit in je fonds, maken ze reclame voor de concurrent. De helft van de Nederlanders heeft overgewicht en meer dan een miljoen mensen hebben diabetes type 2. Steeds duidelijker wordt dat gezonde voeding een deel van de patiënten kan helpen om van diabetes 2 af te komen. En dan zijn er ook nog veel mensen met een prikkelbare darm, een te hoge bloeddruk, overgangsklachten. Van klassieke dieetboeken, gericht op afvallen en een slank lichaam, verschuift de aandacht naar handleidingen voor een gezondere leefstijl, voor specifieke groepen met specifieke vragen. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. Francis Wehkamp van uitgeverij Fontaine was pas nog op de Frankfurter Buchmesse en kreeg daar weer heel veel leefstijlboeken aangeboden, waarbij ook haar weer opviel: „Chronische en fatale ziekten in relatie tot voeding zijn grote onderwerpen.” Toch is een internationale beurs voor Fontaine niet de meest voor de hand liggende plek om aan nieuwe titels te komen. „Bij buitenlandse auteurs weet je niet altijd of hun adviezen stroken met de Nederlandse situatie. Liever ontwikkel ik een boek met Nederlandse artsen. Dan weet je dat het klopt met de adviezen, zodat lezers niet verward achterblijven. Dit soort boeken biedt tegenwicht voor dokter Google.” Met een marktaandeel van ongeveer 23 procent is Kosmos de grootste uitgever in de categorie ‘food’. Ze staan standaard met meerdere titels in de bestsellerlijsten. Uitgever bij Kosmos Melanie Zwartjes: „ De Voedselzandloper van Kris Verburgh [Prometheus, red.] was in 2013 een enorme stimulans. Hij heeft de gedachte gesterkt dat je met voeding je gezondheid kunt beïnvloeden en dat veel ziekten leefstijlgerelateerd zijn. Mensen willen zelf de regie over hun gezondheid.” Dat er ook veel kritiek was op Kris Verburgh, die weliswaar arts is maar toch moeite had met de interpretatie van de voedingswetenschap, hinderde de verkoop allerminst. Er werden 350.000 exemplaren van De Voedselzandloper verkocht. Kosmos heeft met Fajah Lourens zijn eigen verkoopkanon in huis. Van haar Killerbody -serie gingen honderdduizenden boeken over de toonbank. Een wasbordje in twaalf weken, belooft Lourens. Balanceert Kosmos daarmee niet op een dunne lijn van geloofwaardigheid? Zwartjes: „Je koopt een belofte, maar we laten alle informatie en recepten door deskundigen checken. Ik wil geen boeken die niet kloppen. We hebben een reputatie te verliezen.” De aandacht voor de binnenkant kent geen grenzen; alles is een onderwerp, van de darmen tot de hypofyse. Soms wordt het verband met stress gelegd, of komt het al jaren populaire brein om de hoek, zoals in Het slanke brein , waarin dieetpsycholoog Heleen Ligtelijn probeert de psychologische patronen achter ons eetgedrag bloot te leggen. Leefstijl is geen hype, maar een „keiharde trend”, zegt Chris de Graaf van Karakter, overenthousiast door het succes van Pioppi. Het aanbod groeit nog steeds en het einde is nog niet in zicht. Uit Scandinavië ziet De Graaf veel boeken over depressiviteit aankomen. En de link tussen voeding en depressie is dan snel gelegd. Terwijl het Nederlandse publiek het ene na het andere leefstijlboek krijgt voorgeschoteld, leven de inwoners van Pioppi, zonder hier al te veel bij stil te staan, hun mediterrane leventje. In het dorpje wonen nog maar 300 mensen. Zouden die weten dat bijna 50.000 Nederlanders het Pioppi-boek hebben gekocht? Misschien hebben ze Ancel Keys nog gekend, de Amerikaanse voedingswetenschapper die sinds de jaren zeventig 28 jaar in Pioppi woonde en die liet zien hoe ongezond verzadigd vet kan zijn. Zouden ze weten dat de cardioloog die Het Pioppi dieet schreef elke ochtend een lepel kokosolie in zijn espresso doet? Kleine kans dat ze dit voorbeeld ooit volgen. Espresso drink je hooguit met een schepje suiker. En dood ga je toch. De Indiaas-Britse arts Aseem Malhotra werd geïnspireerd door de leefstijl van de gezonde 90-plussers in het Italiaanse dorpje Pioppi en gaf zijn eigen draai aan het mediterrane dieet, gebaseerd op veel groente en onbewerkt eten. Zijn stokpaardje: laat suiker, koolhydraten (pasta, brood, rijst) en zetmeel (aardappel) staan en wees niet bang voor (verzadigd) vet. Ook beweging en minder stress zijn belangrijk voor zijn ‘lifestyleplan in 21 dagen’. Tot zover niks geks. Maar dan de ‘voorschriften’. Meer dan 10 eieren per week? Overvloedig kokosolie? En zouden ze in Pioppi weten wat kombucha, psyllium husk en kimchi zijn? Dan de recepten: Mexicaanse roereieren, zwarte dhal, tandoori masala – daar is weinig Italiaans aan. Het Voedingscentrum is kritisch en de Britse Vereniging van Diëtisten bestempelde het tot een van de vijf slechtste diëten van het jaar: Malhotra heeft het mediterrane dieet „gekaapt”. Vivian Reijs is de ideale auteur voor elke uitgever . Ze was al bekend als actrice en presentator en nam dus zelf een grote schare volgers mee: vrouwen met vragen over zwangerschap, overgang, stress en andere klachten waarvan je vermoedt dat ze iets met je hormonen te maken hebben. Reijs speelt daar op in door in haar boek te stellen dat je met voeding iets kunt doen aan een verstoorde hormoonhuishouding. In sommige gevallen, zoals bij insulineresistentie, is dat zo. Maar de hormoonhuishouding is zoiets complex, dat het te simpel gesteld is om te zeggen dat je die in 10 stappen kunt herstellen. Gezond eten, goed slapen, weinig stress, genoeg bewegen (seks!) is voor iedereen goed . Maar het advies om gluten, volkoren granen, paprika en margarine te mijden is voor de meeste mensen onzin. Waar het vaak misgaat met boeken over gezonde voeding : ingewikkelde recepten, rare ingrediënten, gerechten die te ver van je bed staan. Natalia en Walter Rakhorst zijn geen diëtist en geen kok, maar ze hebben wel veel fans en ze staan al 18 weken in de bestsellerlijst met Project Gezond . Afvallen met gezond en vooral lekker eten, dat ze in eigen beheer hebben uitgegeven. Mogelijke verklaring: het is zo ontstellend gewoon. Om niet te zeggen: ouderwets. Natalia en Walter hebben het nog over afslanken. Maar bami, brood en aardappel zijn geen taboe. We zien een pan gehaktballen, drijvend in de boter. En sauzen, met flink boter, room en bloem. Hoe je daar dan van afvalt? Gewoon, ouderwets calorieën tellen . Precies wat veel leefstijlboeken niet meer doen omdat het zo moeilijk is vol te houden. Maar voor wie van grote borden boerenkool met jus en een kroket als tussendoortje komt, is dit vast een stap vooruit. Het belangrijkste advies in Eet beter lees je overal: Eet vooral vers en onbewerkt . Eet veel groente. Laat snelle suikers staan en doe rustig aan met zetmeel en vlees. Maar de toon is zo prettig nuchter. De Weijer begrijpt als huisarts dat het moeilijk kan zijn om een ander voedingspatroon aan te leren. Ze laat patiënten vertellen hoe zij het gedaan hebben. En legt uit hoe je die ‘eeuwige trek’ te lijf gaat. Het grootste deel van het boek wordt gebruikt voor weekmenu’s en niet al te ingewikkelde recepten, veel salades, waarvoor je geen obscure ingrediënten nodig hebt. Dit soort rustige bakens hebben het vaak moeilijk in de concurrentie met boeken die beloftes verkopen . Waarschijnlijk raakt De Weijer met haar leus ‘van pillen naar paprika’ een grote groep die nog maar van één ding droomt: gezond worden.
</doc>
<doc id="135" genre="news" gender="?">
Brand vernielt geparkeerde auto
 De oorzaak van de brand is niet duidelijk maar er wordt ernstig rekening gehouden met kwaad opzet. De sluitdop van de brandstoftank zat niet meer op zijn plaats en werd mogelijk voorafgaand aan de brand verwijderd. De lokale politie Neteland is een onderzoek gestart.
</doc>
<doc id="136" genre="news" gender="?">
Amerikaanse dominee wordt vrijgelaten in Turkije
 Na de mislukte coup in 2016 werd Brunson opgepakt op verdenking van banden met de Koerdische terreurbeweging PKK en de beweging van de islamitische geestelijke Fethullah Gülen. De Amerikaanse dominee Andrew Brunson, die gevangenzit in Turkije en het middelpunt is van een diplomatieke crisis tussen Turkije en de Verenigde Staten, wordt vrijgelaten. De rechter heeft hem vrijdag veroordeeld tot ruim drie jaar celstraf, maar het grootste deel daarvan heeft hij al uitgezeten en de rest wordt opgeschort. Ook worden zijn huisarrest, meldingsplicht en reisverbod opgeheven. Daarmee is Brunson in principe vrij om Turkije te verlaten. Brunson woont al twintig jaar in Turkije. Na de mislukte coup in de zomer van 2016 werd hij opgepakt op verdenking van banden met de Koerdische terreurbeweging PKK en de beweging van de islamitische geestelijke Fethullah Gülen, die verantwoordelijk wordt gehouden voor de coup. Brunson zou deel uitmaken van een netwerk van christelijke missionarissen dat wordt gesteund door de CIA en tot doel heeft om Turkije te ondermijnen. Afgelopen zomer werd de zaak een splijtzwam in de relatie tussen Turkije en de Verenigde Staten. De Amerikaanse regering zag Brunson als een politieke gijzelaar die onterecht vastzat en eiste zijn directe vrijlating. De VS legden sancties op tegen twee Turkse ministers vanwege Brunsons aanhoudende detentie. Daarop verloor de Turkse lira een kwart van zijn waarde. De Amerikaanse zender NBC meldde donderdag al dat Ankara en Washington achter de schermen een deal hadden gesloten over de vrijlating van Brunson. De details zijn nog onduidelijk, maar volgens NBC zullen de VS in ruil de economische sancties tegen Turkije intrekken. Mogelijk is de uitlevering van Turkse bankier Hakan Atilla, die in de VS gevangenzit, ook onderdeel van de deal. Tijdens de zitting van vrijdag werd al snel duidelijk welke kant het op zou gaan. Drie belangrijke getuigen tegen Brunson trokken plotseling hun verklaring in. Volgens het Turkse persbureau DHA zei een van de getuigen: ,,Ik ken Brunson niet. Ik weet niets van de aanklachten in deze zaak”. En een ander zei dat zijn verklaring ,,verkeerd is geïnterpreteerd”. Hij had nooit gezegd dat leden van de PKK en de Gülenbeweging zich schuilhielden in Brunsons kerk. Vervolgens verlaagde de aanklager zijn strafeis van 35 naar 10 jaar cel. Dat maakte de weg vrij voor de veroordeling tot de tijd die Brunson al had uitgezeten. Brunsons huisarrest en reisverbod werden ook op verzoek van de aanklager opgeheven. Hij sloot verder onderzoek in de zaak uit.
</doc>
<doc id="137" genre="news" gender="?">
Jackie Vanobbergen met Gentse 'Redemption koor' op Sint-Poppoplein Deinze
  Deinze - Deinzenaar Jackie Vanobbergen heeft een groot hart voor muziek en samen zingen. Hij heeft al verschillende koren geleid, zoals het wereldkoor Kwimba. 'Redemption' is het nieuwe wereldkoor van de Clemenspoort in Gent. Op zaterdag 13 oktober is de groep te gast op het feest 40 jaar Wereldwinkel op het Sint-Poppoplein. Het is eveneens Week van de Fairtrade. Hun optreden is er gepland om 14 uur. Het koor 'Redemption' heeft de Clemenspoort als thuisbasis. Iedereen die zin heeft in zingen is er welkom: vluchtelingen, kansarmen, ieder die zijn weg zoekt in de samenleving en iedereen die gewoon graag zingt. 'De liedjes die we zingen hebben alle kleuren maar zijn steeds drager van een streepje “zin”' vertelt Jackie. Hij werkt op dit ogenblik met de groep naar een concert op de werelddag van de armoede (17 oktober) in de Parel, de ontmoetingsruimte van de Clemenspoort. Op die manier kan men meegenieten van de de muzikale ontdekkingsreis die men samen heeft afgelegd. Maar dat kan dus ook al in Deinze op 13 oktober. 
</doc>
<doc id="138" genre="news" gender="?">
Dit staat op 14 oktober op het spel in Londerzeel
  Londerzeel -  Met vier vrouwelijke lijsttrekkers is de kans in Londerzeel bijzonder groot dat de volgende burgemeester een vrouw zal zijn. Tom Troch weert zich als enige mannelijke lijsttrekker van Pro 1840.  Met vier vrouwelijke lijsttrekkers is de kans in Londerzeel bijzonder groot dat de volgende burgemeester een vrouw zal zijn. Tom Troch weert zich als enige mannelijke lijsttrekker van Pro 1840. Dat schepen en voormalig burgemeester Jozef De Borger (CD, 2.870 stemmen in 2012) geen kandidaat meer is en zelfs Londerzeel verlaat, zullen ze bij CD Londerzeel voelen. Daar trekt Veerle Pas de lijst. Zij neemt het op tegen Conny Moons van de (enige) oppositielijst Londerzeel Warm en Dynamisch (LWD). Maar ook N-VA stuurt met burgemeester Nadia Sminate een vrouw als lijsttrekker in het strijdtoneel, net zoals Groen dat Leentje Van Aken in stelling brengt als eerste op de lijst. Tom Troch (Pro 1840) is de enige mannelijke lijsttrekker. Zowel Pro 1840 - bestaande uit kandidaten van diverse strekkingen - als de lijst van Groen zijn onvolledig. Gigantische schuldenberg Wat staat er op het spel in Londerzeel? De (verdere) sanering van de financiën, want Londerzeel heeft een schuld van 2.449 euro per inwoner, terwijl dit voor het Vlaams Gewest gemiddeld 1.170 euro per inwoner is. De totale schuldenberg bedraagt 43,3 miljoen euro. Dat is voor een gemeente als Londerzeel gigantisch. De investeringsruimte zakt in 2019 naar 3 euro per inwoner, daar waar het gemiddelde in Vlaanderen 46 euro is. De nieuwe bestuursploeg zal dus de broekriem moeten blijven aanhalen, wil het de schuldenberg verlagen. Meerderheid en oppositie kibbelden meer dan eens over de schuld en de financiële toestand van Londerzeel. Sportcomplex Ook over de bouw van het nieuwe sportcomplex met het zwembad van Sportoase - dat volop aan de gang is - en twee nieuwe sporthallen, is het laatste woord nog niet gezegd. Meerderheid en oppositie verschillen ook hier van mening. De exploitatiekost zal volgens de meerderheid merkelijk minder zijn dan voordien, maar een zwembad blijft wel een dure onderneming, zelfs als de uitgave wordt gespreid. Sportverenigingen en zwemmers maken zich ook zorgen tegen welk tarief ze zullen kunnen sporten of zwemmen. Egmont-dossier De nieuwe sportsite Schaselberg was ook een realisatie van het huidige bestuur, maar dat vergt ook onderhoud, net zoals het ander patrimonium van Londerzeel. En dan is er nog het fameuze Egmont-dossier. Dat binnengebied zou ontwikkeld worden via een Ruimtelijk Uitvoeringsplan (RUP) en de gemeente zou de gronden ten gelde kunnen maken. Maar het dossier raakte niet goedgekeurd op de gemeenteraad. De verkoop van het oud gemeentehuis is ook (nog) niet rond geraakt, terwijl Londerzeel de centen wel dringend nodig heeft. Mobiliteit is eveneens een heet hangijzer in Londerzeel: wat met de files tijdens de spits rond de scholen en invalswegen? Welke partij(en) de meerderheid zullen vormen, is nog niet duidelijk. Maar vast staat wel dat het nieuw bestuur in Londerzeel voor een grote uitdaging staat.
</doc>
<doc id="139" genre="news" gender="?">
De gebalde vuist is van alle tijden
 Mexico 1968  Vijftig jaar geleden demonstreerden drie olympiërs voor de burgerrechten van zwarte mensen in Amerika. Het onderwerp is nog altijd actueel. Sporters zijn niet getraind om te protesteren. Dan gaat er wel eens wat mis. Zoals bij atleet John Carlos, die zijn zwarte handschoenen was vergeten nadat hij met Tommie Smith op de Olympische Spelen van 1968 in Mexico-Stad een verzetsdaad tegen de onderdrukking van zwarte Amerikanen had beraamd. De medailleceremonie – Smith won goud en Carlos brons op de 200 meter – grepen zij aan om zonder schoenen, met gehandschoende, gebalde vuist en gebogen hoofd The Star-Spangled Banner , het Amerikaanse volkslied, aan te horen. Op voorstel van de derde man op het podium, de Australische zilveren medaillewinnaar Peter Norman, gebruikte Smith zijn rechter handschoen en gaf hij de linker aan Carlos. Diens vergeetachtigheid verzachtte niet het effect van hun protest. Integendeel, de wereld werd een iconisch beeld rijker. Die gebalde vuist in die zwarte handschoen, deze dinsdag precies vijftig jaar geleden, werd hét symbool voor gelijke burgerrechten van zwarte Amerikanen. Een gebaar waarvoor Smith en Carlos een hoge prijs betaalden. Zij schokten zowel de olympische beweging als de Verenigde Staten. De twee atleten werden subiet naar huis gestuurd en hebben jarenlang moeite gehad om werk te vinden; zij werden als paria’s behandeld. Pas veel later werden Smith en Carlos gerehabiliteerd. Een even smartelijk lot onderging Norman, die zich tijdens de medailleceremonie solidair had verklaard door een badge te dragen van de beweging The Olympic Project for Human Rights die hij kort voor de huldiging van Smith en Carlos had gekregen. In Australië werd hem die schending van de olympische vlag zwaar aangerekend. Norman werd de rest van zijn leven vooral genegeerd. Hij mocht vier jaar later niet naar de Spelen van München, ondanks dertien geslaagde limietpogingen, en werd in 2000 tijdens de Spelen in Sydney als enige Australische medaillewinnaar niet uitgenodigd. Norman vond na zijn atletiekloopbaan moeilijk werk, werd ziekelijk, beleefde een pijnlijke scheiding, raakte verslaafd aan drank en pijnstillers en stierf in 2006 aan een hartstilstand. Maar Smith en Carlos waren hem nooit vergeten; die droegen bij de uitvaart de kist van ‘hun broeder’. Zes jaar na zijn dood werd Norman door het Australische parlement gerehabiliteerd en twee jaar terug kreeg hij postuum de Orde van Verdienste van het Australische olympisch comité. De erfenis van Smith en Carlos is een aanvullend artikel in het Olympisch Handvest. Na ‘Mexico-Stad’ is onder regel 50 lid 2 toegevoegd dat binnen de Olympische Spelen geen enkele politieke, religieuze of raciale demonstratie is toegestaan. Met succes, want op de Spelen zijn sindsdien amper politieke statements gemaakt, althans niet in de omvang en op de wijze van Smith en Carlos. Waarmee niet gezegd is dat Olympische Spelen zijn gedepolitiseerd. Integendeel, de olympische wereld is doordrenkt van politiek, ook al is dat niet altijd zichtbaar. De vorm waarin Smith en Carlos hun protest goten was nieuw. Zo expliciet was niet eerder een statement gemaakt. De politiek was nooit ver weg, zoals Adolf Hitler in 1936 duidelijk maakte. Hij kaapte de Winterspelen van Garmisch-Partenkirchen en de Zomerspelen van Berlijn om zijn nazistische idealen uit te dragen. In 1980 bleef een groot deel van de westerse wereld weg van de Spelen in Moskou als protest tegen de Russische inval in Afghanistan, waarna het Oostblok vier jaar later terugsloeg met een boycot van de Spelen in Los Angeles. Het Internationaal Olympisch Comité (IOC) en de wereldvoetbalbond FIFA mogen dan geen politieke protesten toestaan, activistische sporters vinden altijd wel een manier om zich te laten horen. Het meest pregnante voorbeeld is de American-footballspeler Colin Kaepernick, die uit protest tegen raciaal en sociaal onrecht niet knielde tijdens voor het volkslied. Hij trad daarmee in de voetsporen van Smith en Carlos. En net als de atleten in 1968 werd Kaepernick verketterd door een deel van wit Amerika, president Donald Trump voorop, die publiekelijk op zijn ontslag aandrong. En zo zal de sport altijd voor politieke statements gebruikt worden. Of zoals Smith in 1968 zijn daad verklaarde: „Dit was mijn kans, ik had een platform.” Op het laatst gehouden WK voetbal in Rusland zorgden de Zwitserse spelers Granit Xhaka en Xherdan Shaqiri voor opschudding nadat zij tegen Servië hun doelpunt met het Albanese adelaarssaluut hadden gevierd als steunbetuiging aan Kosovo. De Serviërs reageerden hevig verontwaardigd. Maar ook zij zijn niet vies van politieke protesten in sportarena’s. De zwemmer Milorad Cavic droeg bij zijn huldiging als Europees kampioen 50 meter vlinderslag, in 2008 in Eindhoven, een T-shirt met het opschrift ‘Kosovo is Servië’, terwijl hij ook nog de nationale vlag demonstratief om zijn schouders had gedrapeerd en zijn vuist balde. Cavic werd op het EK bestraft met een startverbod voor de individuele nummers. Dat ook fijnzinnig verzet kan worden gepleegd bewees een half jaar terug Manchester City-trainer Pep Guardiola, die tijdens een wedstrijd opzichtig een geel lintje droeg als steun voor de Catalaanse onafhankelijkheidsbeweging. De geboren Catalaan werd ervoor beboet. De moraal van het verhaal: politieke uitingen in stadions zijn van alle tijden. Rode lijn is de verkramptheid bij de sportorganisaties. Die weten vaak niet hoe te reageren. Waar Smith en Carlos uit het olympisch dorp werd gezet en een gekruisigd leven leidden, kwamen Xhaka en Shaqiri er vanaf met een reprimande in de categorie: foei, niet weer doen. Waar Guardiola fluitend zijn boete betaalde, is Kaepernicks carrière voorbij. De clubs hebben een cordon sanitaire gesloten. Hij krijgt nergens meer een contract aangeboden.
</doc>
<doc id="140" genre="news" gender="?">
Siegfried Bracke: “Gents gemeenteraadslid voor SP.A woont zelf in een sociale woning”
  Gent -  Een gemeenteraadslid van de Gentse SP.A huurt al jaren een sociale huurwoning in de wijk Malem. Kan niet, vindt Siegfried Bracke (N-VA). “Dat mag. Er is niets mis mee”, klinkt het bij SP.A. “Ze betaalt immers een marktconforme huurprijs.”  Een gemeenteraadslid van de Gentse SP.A huurt al jaren een sociale huurwoning in de wijk Malem. Kan niet, vindt Siegfried Bracke (N-VA). “Dat mag. Er is niets mis mee”, klinkt het bij SP.A. “Ze betaalt immers een marktconforme huurprijs.” Het gaat om Anne Schiettekatte, fractieleider voor SP.A in de Gentse gemeenteraad. Bracke, gemeenteraadslid voor N-VA in Gent, lanceerde het verhaal woensdagavond in een debat met burgemeester Daniël Termont (SP.A) in het verkiezingsprogramma ‘Iedereen Kiest’ op VRT. Het debat ging over de , maar Bracke lanceerde er een nieuwe aanval op het stadsbestuur, zonder evenwel de naam van Schiettekatte te noemen: “Ik hoor bijvoorbeeld zeggen dat iemand van de gemeenteraad, een partijgenote van u, werkzaam bij WoninGent, ook een sociale woning bewoont. Ik hoop dat het niet waar is, maar ik vind dat heel typerend.” Na navraag blijkt het verhaal te kloppen, maar Schiettekatte wil er donderdagochtend niet meer op reageren. Aan de krant ‘De Morgen’ bevestigde ze woensdagavond wel kort de feiten. “Ik woon inderdaad al lang in een sociale woning, maar dat is conform de wetgeving. Toen ik daar kwam wonen, zat ik in een moeilijke situatie. Dat is daar nu nog woon, daar is niets fout mee.” Schiettekatte leidt de SP.A-fractie in de Gentse gemeenteraad. Ze werkt ook al jaren voor WoninGent en woont in de wijk Malem, een volkswijk in Gent waar heel wat sociale huurwoningen staan. Claude Beernaert, woordvoerder van burgemeester Daniël Termont, bevestigt dat Schiettekatte een sociale woning huurt. “Maar dat is een individuele keuze. Ze is daar gaan wonen op een moment dat ze het wat moeilijker had. Ze is daar blijven wonen omdat ze er graag woont. Dat mag. Ze betaalt een marktconforme huurprijs, zonder korting.” Gevraagd naar de huurprijs zegt Beernaert: “Dat kan ik niet zeggen, dat is privé.” Guy Reynebeau, SP.A-partijgenoot van Schiettekatte en voorzitter van de sociale woonmaatschappij WoninGent: “Op het moment dat mevrouw Schiettekatte huurder is geworden, als kandidaat-huurder, zal zij beantwoord hebben aan de voorwaarden om binnen te komen in de sociale huisvesting en dan is alles correct verlopen. Als zij later een hoger inkomen heeft, zal zij ondertussen meer betalen. Zo werkt dat nu eenmaal.” “We hebben zo nog huurders, die binnenkomen met een inkomen dat voldoet aan de voorwaarden”, zegt Reynebeau. “Nadien verhoogt hun inkomen en verhoogt de huur tot marktconforme prijzen, maar is de huurder niet verplicht om de woning te verlaten. Die keuze is aan de huurder zelf. Iemand die bijvoorbeeld binnenkomt zonder werk, maar daarna een job vindt, zal fors meer huur moeten betalen. De huurprijs wordt berekend op basis van het inkomen.” WoninGent kaart volgens Reynebeau ook al jaren aan dat ze een huurderspubliek heeft met een te laag inkomen. Daardoor krijgt de maatschappij te weinig huurinkomsten om nieuwe woningen en renovaties te financieren. Een groep huurders met een hoger inkomen kan dat effect deels opvangen.
</doc>
<doc id="141" genre="news" gender="?">
“KLASsica voor scholen” vond al plaats
  Beersel - De Classica Elsemaa is dit jaar reeds aan zijn 8ste editie toe. De Classica Elsemaa werd bedacht op café, maar met zijn 8ste editie mogen we misschien stilaan van een klassieker spreken waar veel volk uit de regio naar toe trekt. In aanloop naar de Classica vond vandaag donderdag al de “KLASsiva voor scholen” plaats. Bij de KLASsica bieden de organisatoren alle leerlingen van het 5de en 6de leerjaar van de Beerselse scholen een gratis initiatie “cyclocross” aan op de terreinen rond de Herisemmolen te Alsemberg, een unieke en schitterende locatie. De initiatie met de jongeren begon met het opfrissen en inoefenen van een aantal basisfietsvaardigheden: Hoe spring ik op mijn fiets en er weer af? Hoe rijd ik een helling af? Hoe schakel ik het best?.... Er werd afgesloten met een volledige ronde op het cyclocross-parcours. Geen wedstrijd met 1 winnaar, maar met alleen maar winnaars. Nadien kregen alle leerlingen nog een heerlijke kom soep en een medaille voor hun deelname. De zaterdag wordt dan voorbehouden voor de Masters B + C(11u), Amateurs en Masters A(12u), Dames Internationalen en Dames Jeugd(13u), Nieuwelingen(14u), Junioren(15u) en om 16u Eliterenners zonder contract en Beloften. Voor de eerste keer zal er op het parcours van de Classica Elsemaa niet enkel gefietst worden. Dit jaar zal er ook lopend voor de prijzen worden gestreden. Op zondag 7 oktober zullen er verschillende wedstrijden doorgaan. Om 12u komen de allerkleinsten aan de startlijn, vervolgens lopen twee leeftijdscategorieën één ronde van het parcours en om 13u30 vindt dan de laatste veldloop plaats over 3 ronden. En nadien zijn opnieuw de fietsers aan de beurt met om 15u de Recreantencross en om 15u45 de Gentlemen’s Classica(Grote Prijs Belgoo).
</doc>
<doc id="142" genre="news" gender="?">
Op ontdekking naar Bach
  Pepingen - Kunst in Pepingen organiseert een cursus over de figuur van de veelzijdige componist Johann Sebastian Bach. De cursus bestaat uit drie lesavonden op donderdag op 15, 22 en 29 november, telkens van 19.30uur tot 22uur. Plaats van afspraak is het kasteelklooster Terloo in de Kareelstraat in Bellingen. Docent van dienst is Luc Ooghe, musicoloog, muzikant en Bach-kenner. Deelnemen kost 45 euro. Voor info en inschrijvingen kan men terecht op www.kunstinpepingen.be.
</doc>
<doc id="143" genre="news" gender="?">
Verpleeghuis verandert in museum: 'We halen buiten naar binnen'
 Een verpleeghuis als museum: bedoeld om ouderen die niet meer naar een museum kunnen toch van kunst te laten genieten én om buurtbewoners het verpleeghuis te laten bezoeken. De komende maand ondergaat verpleeghuis De Vreugdehof in Amsterdam de transformatie. In de gangen en in kamertjes zijn 120 kunstwerken te zien. "Zo staan ouderen midden in de samenleving", zegt organisator Marie-José de Bie. Dit soort zorginstellingen gaan er in de toekomst anders uitzien, denkt ze. Middenin de wijk, in plaats van gesloten bolwerken. De gebouwen krijgen er andere functies bij, zoals een bibliotheek of misschien wel een crèche. "Wij zetten de deuren vast wijd open." Tijdens de openingsmiddag lopen tientallen genodigden langs de kunstwerken in de hal en, via trap en lift, in kamertjes waar vroeger de verpleegkundigen sliepen. Bewoonster Mieke van Dorp (71) vindt al die reuring heel gezellig. Meneer Van Overloo (74), ook in een rolstoel, knikt. "Zo zie je ook weer eens andere mensen." "Het is een misverstand dat het rustig moet zijn in zo'n tehuis", zegt bestuurder Inge Borghuis. "We halen buiten naar binnen, ik hoop dat er veel mensen komen." Moeten de bewoners op hun oudere dag dan nog met kunst worden opgevoed? Borghuis: "Ja, leuk toch? En dit is voor, door en met ouderen." Het museum is ingericht door tien gastconservatoren. De leeftijdseis was minimaal 65 jaar. In een van de kamertjes boven hangen portretten van kunstfotograaf Peter van de Meer. Voor hem is het verpleeghuis bekend terrein. In 1983 liep hij hier stage als beginnend verpleegkundige. "Er is niks veranderd, zelfs de geur is dezelfde", zegt hij. Alleen was toen zoiets ondenkbaar. "Het was toen niet de bedoeling dat er al te veel mensen naar binnen kwamen. Het ging om rust en gemak." Hij vindt het prachtig dat iedereen hier naar zijn werk kan komen kijken. "Zo moet het ook zijn, het moet niet elitair zijn." Toch waren er zeker twee kunstenaars die niet wilden meewerken, vertelt organisator Marie-José de Bie. "Dat is jammer, want dit is een goede plek om iets aan sociale inspanning te doen. Dat kan voor een kunstenaar toch ook geen kwaad?"
</doc>
<doc id="144" genre="news" gender="?">
CD&V wil verkeersluw kernwinkelhart en trajectcontrole
  Dendermonde - In het verkiezingsprogramma van CD veel aandacht voor verkeersveiligheid, sport, cultuur en jeugd. "De stad moet organiseren wat nodig is en ondersteunen wat kan", vindt lijsttrekker Piet Buyse. "CD engageert zich onze inwoners maximaal te stimuleren om zelf initiatieven te nemen aangezien iedere buurt eigen accenten heeft. Samen optreden tegen zwerfvuil, een pleintje in het oog houden of een buurtfeest organiseren doet onze stad en haar deelgemeenten bruisen. Onze communicatie moet doelgericht en vlot bereikbaar zijn via alle kanalen. Ook jongeren zullen nog meer op de hoogte gehouden worden van de faciliteiten van onze stad en dat zal meer dan ooit digitaal gebeuren." "Iemand die vandaag in de stad rondrijdt, merkt dat er in vele dorpskernen heel wat veranderd is. Deze inspanningen moeten verder gezet worden. Daarvoor moet er oordeelkundig omgesprongen worden met de schaarse open ruimte in die dorpskernen. We willen blijven inzetten op aanplantingen van groen en bomen, zowel binnen openbare als particuliere ruimte." CD deelt het aanvoelen van velen: veiligheid is belangrijk. "We hebben het dan over verkeersveiligheid, maar ook over veiligheid in straten en buurten. Wij willen dat het stadscentrum en de verschillende dorpscentra vlot en veilig bereikbaar zijn voor verschillende vormen van vervoer. Indien we daarin willen slagen, zullen initiatieven kansen moeten krijgen waarbij er minder auto’s zijn en meer vormen van fietsen en openbaar vervoer. Zo moeten het ziekenhuis, de Kroon en het industrieterrein bereikbaar worden met het openbaar vervoer en het kernwinkelhart verdient een verkeersluwe zone met trajectcontrole op snelheid." "We willen dat Dendermonde zich in de toekomst nog meer profileert als cultuurstad. Het belang van Dendermonde als toeristisch centrum kan nog verbeterd worden. Het tot stand komen van hotelaccomodatie en andere overnachtingsmogelijkheden willen we stimuleren. En verder willen we sportsites uitbreiden, ook voor nieuwe sporten en inzetten op G-sport: logistiek, ondersteuning clubs, toeleiding."
</doc>
<doc id="145" genre="news" gender="?">
Geen plaatjesboek, maar ze zijn schitterend
 Maria van Gelres gebedenboek  Wie nu zo’n geïllustreerd gebedenboek uit de 15de eeuw bekijkt, ziet iets anders dan de gelovige middeleeuwers. Maar het boek van Maria van Gelre is ook onweerstaanbaar voor de door beelden overspoelde moderne mens. Tussen het monnikenwerk uit de Middeleeuwen en het monnikenwerk van Katarzyna Schirmacher, zes eeuwen later, bestaan opvallende overeenkomsten. Schirmacher zit in een cel, gebogen over een miniatuur uit een gebedenboek, waar ze met een heel fijn penseeltje intensief aan werkt. De kleuren en het goud van de afbeelding schitteren alsof ze gisteren zijn aangebracht. De letters van de tekst op het perkament zijn scherp en helder geschreven. Hier ligt, op een zorgvuldig beschreven en versierd blad, de toegang tot een wereld van stille religieuze devotie en sublieme esthetiek. De drukke buitenwereld is ver weg. Maar de cel van Schirmacher bevindt zich niet in een klooster. Het is een modern uitgeruste, afgesloten kamer-in-een-kamer, met een installatie om de vochtigheid en de temperatuur nauwkeurig te regelen. Deze laboratoriumachtige ruimte bevindt zich in de Staatsbibliotheek in Berlijn, aan de pronkboulevard Unter den Linden, in het hart van de Duitse hoofdstad. En Schirmacher, restaurator van beroep, werkt anno 2018 met behulp van sterke stereomicroscoop en een computer aan de conservering van het in 1415 geschreven gebedenboek van Maria van Gelre. Dat rijk versierde boek geldt als een van de grootste middeleeuwse kunstschatten uit Nederland. Een deel ervan zal vanaf zaterdag in Nijmegen te zien zijn, als hoogtepunt van de tentoonstelling Ik, Maria van Gelre. De hertogin en haar uitzonderlijke gebedenboek , in Museum Het Valkhof. Het is niet moeilijk om je, ook zonder microscoop, te verliezen in de miniaturen. Het blad dat Katarzyna Schirmacher net onderhanden heeft bijvoorbeeld. Vier regels tekst, daarboven een afbeelding van drie figuren in kleurige gewaden, aan weerszijden een brede margeband van goud en rood en blauw, omkranst door bloemranken. Dat is de eerste blik. Pas dan valt op dat de achtergrond van de drie een soort primitief perspectief heeft, het is als een goud-rood-blauw betegelde ruimte, waarbij ieder blauw en ieder rood tegeltje een minuscuul wit stipje in het midden heeft, dat kleine diagonale lijntjes uitzendt. Zo straalt en schittert de hele ruimte. De informatie dat de drie figuren Reinald van Dortmund, Silvester en Titus van Kreta zijn, zegt de 21ste-eeuwer niet veel meer. Ook de tekst, voor zover die al te ontcijferen valt, raakt niet direct het hart of de geest van althans deze hedendaagse beschouwer, die al blij is dat hij in de bovenste regel de woorden „heilige man” ontdekt. Wie niet met een wetenschappelijk oog kijkt, kan zich de vrijheid veroorloven zich niet te storen aan de strenge mededeling in de catalogus dat de tekst de kern van het gebedenboek is. „Het is immers geen plaatjesboek, maar een boek vol devote gebeden en oefeningen die ondersteund worden door de illustraties.” Goed om te weten, maar dat was toen. Als 21ste-eeuws beeldmens, levend in een wereld die door digitale plaatjesboeken gedomineerd wordt, bezwijk je toch voor de miniaturen. Die van Maria zelf bijvoorbeeld, in een indrukwekkend blauw gewaad waarvan de sleep het gouden kader van de tekening royaal en vrijpostig te buiten gaat. Maria staat in een soort ommuurd tuintje met witte rozen en leest in een boek, terwijl twee engelen op haar toevliegen en zij vanuit de hemel gezegend wordt. Restaurateur Katarzyna Schirmacher blijft broodnuchter bij al dat moois. Haar werk speelt zich letterlijk af op de vierkante millimeter, waar ze via de microscoop en op het brede beeldscherm daarnaast kan zien wat ze doet. En ook hoe ongelooflijk precies de vakmensen zes eeuwen geleden deze miniaturen zónder microscoop, en vermoedelijk ook zonder vergrootglas, tot in de kleinste nuances hebben kunnen schilderen. „Dit is heel intensief werk, dat opperste concentratie vergt”, zegt Schirmacher over haar werk. „Dit moet je zonder emoties doen. En niet langer dan vier uur achter elkaar, daarna lost een collega me af.” Maria van Gelre werd in 1380 in Normandië geboren als de adellijke dame Marie d’Harcourt. Door haar huwelijk, in 1405, met Reinoud van Gulik en Gelre werd ze hertogin Maria van Gelre. Het gebedenboek dat ze in 1412 liet schrijven, niet in het Latijn maar in de lokale volkstaal van haar nieuwe land, werd met meer dan 600 folia, dus 1.200 bladzijden, een van de omvangrijkste gebedenboeken van die tijd. In een klooster in Arnhem is het geschreven; waar de miniaturen zijn gemaakt, is niet bekend. In 1415 was het voltooid. NRC Cultuurgids Wat moet je deze week zien, horen of luisteren? Onze redacteuren tippen en recenseren. Al eeuwen is het boek niet meer compleet. Omstreeks 1600 is het in twee delen gesplitst. Eén deel bevindt zich in Wenen (in de Österreichische Nationalbibliothek), een groter deel in Berlijn, en er zijn ook bladen verdwenen - vermoedelijk eruit gesneden omdat ze bijzondere miniaturen bevatten. Het Berlijnse deel verkeerde in zo’n slechte staat, dat het uit de band is genomen en als losse katernen jarenlang opgeborgen was in een doos waarop met grote rode letters stond: Für die Benutzung gesperrt! Te kwetsbaar om bekeken te worden. Zo stuitte Johan Oosterman, hoogleraar oudere Nederlandse letterkunde aan de Nijmeegse Radboud Universiteit, er vier jaar geleden op toen hij het colofon wilde bekijken – wat dus niet mocht. In een gezamenlijke project van Berlijn en Nijmegen wordt de schade aan het gebedenboek nu hersteld. Losgeraakte deeltjes pigment en goud worden bijvoorbeeld vastgezet, door restaurateur Schirmacher en haar collega’s. Dat proces zal nog enkele jaren vergen, maar Museum Het Valkhof kan veertig pagina’s tonen – als hoogtepunt van een bredere tentoonstelling over Maria van Gelre en haar tijd. Omdat de gevoelige bladen volgens de Duitse regels niet langer dan zes weken achter elkaar aan licht mogen worden blootgesteld, zullen de eerste zes weken in Nijmegen twintig pagina’s gepresenteerd worden, die daarna worden omgewisseld voor twintig andere. Wie in de eerste helft door Maria en haar gebedenboek wordt gegrepen, zit dus vast aan een tweede bezoek – een wetenschappelijk verantwoorde vorm van klantenbinding waar weinig tegen in te brengen valt.
</doc>
<doc id="146" genre="news" gender="?">
Strafrechtelijk onderzoek naar seksueel misbruik kerk in Pennsylvania
 Eerder deze zomer bleek dat meer dan 300 priesters zeker duizend kinderen misbruikt hadden. Een federale aanklager heeft nu dagvaardingen gestuurd naar zes bisdommen. De Amerikaanse justitie doet strafrechtelijk onderzoek naar seksueel misbruik bij zeker zes katholieke bisdommen in Pennsylvania. Uit een rapport deze zomer bleek dat in de staat meer dan driehonderd priesters zich vergrepen hebben aan zeker duizend kinderen. Volgens een slachtofferhulporganisatie is het voor het eerst dat een federale openbaar aanklager onderzoek doet naar seksueel misbruik binnen de Amerikaanse kerk en pogingen van kerkleiders om deze misdaden te verdoezelen, meldt persbureau Reuters. De bisdommen Allentown, Erie, Harrisburg, Philadelphia, Pittsburgh en Scranton bevestigen donderdag dat ze dagvaardingen hebben ontvangen en zeggen mee te werken aan het onderzoek. De openbaar aanklager van Philadelphia noch het Amerikaanse ministerie van Justitie wil reageren. CNN meldt vrijdag dat justitie ook onderzoek doet naar het bisdom Buffalo, New York. Een grand jury in Pennsylvania publiceerde in augustus een groot rapport over de kwestie na bijna twee jaar onderzoek. Uit het gedetailleerde verslag, onder meer op basis van geheim gehouden documenten van de bisdommen en handgeschreven bekentenissen van priesters, bleek dat over de afgelopen zeventig jaar ook in Penssylvania sprake was van een cultuur van misbruik. Het merendeel van de gevallen zijn echter verjaard, vooralsnog zijn slechts twee priesters aangeklaagd. Hoewel slechts bij duizend kinderen misbruik werd vastgesteld, kan het werkelijk aantal slachtoffers in de duizenden liggen. De paus aanvaardde vorige week het ontslag van de prominente Amerikaanse aartsbisschop Donald Wuerl. Zijn naam kwam ook naar voren in het onderzoek: Wuerl zou als bisschop van Pittsburgh over een periode van bijna twintig jaar van seksueel misbruik beschuldigde priesters in bescherming hebben genomen.
</doc>
<doc id="147" genre="news" gender="?">
Waarom Trump uit de Wereldpostunie wil
 President Trump wil het INF-rakettenverdrag tussen Rusland en Amerika opzeggen. Ook wil hij uit de Wereldpostunie, dat de regels van het mondiale postverkeer bewaakt. Velen verwachten dat hij vandaag of morgen ook de Wereldhandelsorganisatie opblaast. De man heeft het tempo er goed in. De verleiding is groot om wederom te concluderen dat Trump een bully is die ‘onze’ multilaterale orde omver schopt zonder consideratie met anderen. Maar laten we, voor we overstromen van zelfmedelijden, even kijken waaróm Trump bepaalde verdragen opzegt. Soms zit er namelijk een patroon in. Dat patroon is China. De Wereldpostunie (UPU) regelt sinds 1874 mondiale post- en pakkettarieven. In 1969 kregen armere landen lagere tarieven, als ontwikkelingshulp. Onder hen was China. De situatie is nu radicaal anders. Maar die lage tarieven zijn er nog steeds. Chinezen brengen pakjes naar Amerika voor een kwart van wat het Amerikanen kost om ze van LA naar New York te krijgen. Zestig procent van alle pakjes naar Amerika wordt door Chinezen bezorgd – kleren, elektronica, alles. Amazon en UPS klagen steen en been. Amerikaanse regeringen protesteren er al jaren tegen. In 2016 werden de UPU-tarieven marginaal aangepast. Meer zat er niet in. Trump concludeert nu dat elk nieuw systeem beter is dan het oude. Het INF-verdrag stamt uit 1987. Rusland schendt het al jaren. Obama kaartte dit al aan. Maar Trumps klacht is niet alleen wat de Russen doen. Het is ook dat het verdrag beperkt is tot Rusland, Amerika en wat oud-Sovjetstaten – en dat China er niet onder valt. Vorig jaar zei de Amerikaanse vlootcommandant in de Pacific, Harry Harris, dat China ’s werelds „grootste en meest gevarieerde arsenaal raketten” ontwikkelt. 95 procent ervan zou onder het INF-verdrag vallen als dit voor China zou gelden. China militariseert het gebied tussen de Stille Oceaan en de Indische Oceaan, waar Amerika militair lang oppermachtig was. Een clash is niet ondenkbaar – een clash tussen een land dat zich als gekke Henkie moet inhouden vanwege een niet-functionerend verdrag, en één dat zich mag uitleven. Dan is er Nafta, het handelsakkoord met Mexico en Canada dat Trump ijlings liet aanpassen. In The New York Times schetste Roberta Jacobson, oud-ambassadeur in Mexico, hoe blij ze is dat ze na haar ontslag in mei van de „Trump-chaos” af is. Het getwitter. Het gescheld op Mexico. Washington, dat haar nul informatie gaf, zelfs als ze werd ontboden door de ontstemde Mexicaanse president. Maar, schrijft Jacobson, het oude Nafta „is grotendeels intact gebleven”. Het belangrijkste verschil is dat er in het nieuwe Nafta clausules zitten die het Canada en Mexico moeilijker maken deals te sluiten met landen die géén markteconomie zijn. Staatsbedrijven mogen niet van lage tarieven meeprofiteren. Monetaire manipulatie is verboden. Dit zijn nauwelijks verhulde verwijzingen naar één land: China. Tenslotte: de Wereldhandelsorganisatie (WTO), verlamd door de handelsoorlog tussen Amerika en China. Oud-WTO-chef Pascal Lamy zei laatst op een conferentie in Florence: „Of je Trump nu leuk vindt of niet, en ik vind hem niet leuk, zijn verdienste is wel dat hij hervormingen op de agenda zet bij de WTO.” Begin oktober hield vice-president Mike Pence een ongekend felle speech in Washington, die voortborduurde op Trumps toespraak in de VN in september. Hij zei: „Beijing voert een grootschalige campagne ter ondermijning van de steun voor onze president, onze agenda en ’s lands meest gekoesterde idealen.” Is Trump infantiel, gevaarlijk en incompetent? Misschien. Maar helemaal onberekenbaar is hij niet. Als de Europeanen slim zijn, stoppen ze met miauwen, volgen ze het China-spoor en zetten ze hun volle gewicht als handelsblok in voor de WTO er ook aangaat. Dat zou de transatlantische betrekkingen ook geen kwaad doen.
</doc>
<doc id="148" genre="news" gender="?">
Parkings station voortaan betalend
  Aarschot - Vanaf maandag 26 november 2018 gaan de slagbomen van de stationsparking in werking. Je kan er dan alleen in als je een ticket of badge aankoopt. We geven de tarieven even mee. De parkings zullen 24u/24u en 7/7 dagen toegankelijk zijn met een parkeerticket of -badge. Deze badge of MoBIB-kaart waarop het abonnement wordt geladen, kan worden gekocht tegen de eenheidsprijs van 5 euro aan de loketten van het station en dit vanaf begin november. Ook de parkeerabonnementen kunnen dan aan alle stationsloketten worden gekocht of aan de biljettenautomaten van NMBS. Het parkeerticket kan aan de betaalautomaten op de parkings worden betaald. Om veiligheidsredenen kan dit niet met cash geld, maar enkel met bank- of kredietkaart. De tarieven: zie foto 
</doc>
<doc id="149" genre="news" gender="?">
Dr. Kristof Cuppens, longarts en longkankerspecialist is peter van Levensloop
 Dr. Cuppens is longarts in het Sint-Trudo Ziekenhuis en als dusdanig ook actief betrokken bij de behandeling van kanker. “Ik heb dit peterschap met veel plezier aanvaard omdat ik vind dat het ontzettend belangrijk is dat er evenementen zoals Levensloop worden georganiseerd. Niet alleen om onze kankerpatiënten een hart onder riem te steken, maar ook om fondsen te werven voor onderzoek naar betere behandelingsmethoden. Zo wint, dankzij wetenschappelijk onderzoek, immuuntherapie de laatste jaren steeds aan belang in de behandeling van verschillende kankers maar er is ook meer nood aan goed wetenschappelijk onderzoek om de slaagkansen van deze therapie nog verder te verhogen. Immuuntherapie is een medicamenteuze behandeling (infuus) die het mogelijk maakt dat het eigen afweersysteem van de patiënt de kanker gaat bestrijden. Ook in het Sint-Trudo Ziekenhuis wordt deze behandeling reeds uitgebreid toegepast,” weet Dr. Cuppens Levensloop is een feestelijk evenement voor alle leeftijden waarbij verschillende teams elkaar gedurende 24 uur aflossen rond een parcours in het stadspark. De 24 uur symboliseren het voortdurend gevecht van patiënten en hun naasten tegen de ziekte. Het Sint-Trudo Ziekenhuis is er al van bij de eerste editie in 2011 bij en is opnieuw aanwezig met een dynamisch team van zo’n 100 medewerkers en artsen. Naast de 24-uur durende estafette, bemannen ze ook een sfeervolle soepbar. Kinesisten van het revalidatiecentrum zijn present om de stramme spieren van hun collega’s waar nodig te masseren. “Het ziekenhuis sponsort het inschrijvingsgeld (10 euro/persoon) en zorgde voor een flashy sportshirt. De afgelopen weken werd ook nog 1.700 euro opgehaald met de verkoop van wafels en zelf gehaakte inktvisjes,” weet communicatieadviseur Kristel Smeyers.  
</doc>
<doc id="150" genre="news" gender="?">
Burgemeester lacht in overwinningstoespraak met verlies oppositiepartij CD&V; dit is het gevolg
  Sint-Laureins -  Consternatie tijdens de gemeenteraad van: de voltallige CD kwam niet opdagen. Aanleiding is de overwinningsspeech van de burgemeester Van de Moere vorige zondag.“We laten niet met ons lachen en eisen verontschuldigingen”, verklaarde Patrick De Greve vlak voor de gemeenteraad.  Consternatie tijdens de gemeenteraad van: de voltallige CD kwam niet opdagen. Aanleiding is de overwinningsspeech van de burgemeester Van de Moere vorige zondag.“We laten niet met ons lachen en eisen verontschuldigingen”, verklaarde Patrick De Greve vlak voor de gemeenteraad. De CD liet door een van de onafhankelijke kandidaten die op de lijst stonden een mededeling overhandigen aan gemeenteraadsvoorzitter Carlos Bonamie. “Wij zijn niet te spreken over de houding van de burgemeester tijdens zijn overwinningsspeech van vorige week zondag”, zei CD Patrick De Greve vlak voor de gemeenteraad. “Wij hebben Samen om 17.08 uur telefonisch gefeliciteerd met de overwinning. Onze voorzitter belde toen met burgemeester Van de Moere. Kort nadien hield die een overwinningsspeech waarin hij zijn vreugde uitte. We begrijpen dit goed. Een verkiezingsoverwinning smaakt altijd zoet. Van de speech werd door een van de aanwezigen een filmpje gemaakt en op de website ‘Watervliet leeft’ gepost.” Met het filmpje op zich hebben De Greve en zijn partij helemaal geen probleem. “Op het einde is het echter niet zo fraai”, zucht De Greve. “De burgemeester zegt letterlijk ‘Donderdag is er gemeenteraad, ik weet niet wat wulder (wij, red) moeten gaan doen op de raad. (.) We gaan lachen met die andere’ “ “Dat zijn uitspraken die niet kunnen en eisen dan ook excuses van onze burgemeester. We hebben besloten om deze gemeenteraad niet bij te wonen.” Contact opnemen Het schrijven van CD werd voor de raad overhandigd aan alle aanwezige leden. Burgemeester Van de Moere (Samen) gaf na de zitting ruiterlijk toe dat de bewuste uitspraak door hem gemaakt inderdaad niet zo fraai was. “Dat klopt”, zegt de burgemeester. “Die uitspraak is gedaan in een vlaag van euforie na onze overwinning. Zoiets had ik beter niet gezegd. Ik zal binnen de kortste keren contact opnemen met raadslid de Greve. Ik ben er van overtuigd dat we daarna de zaak in schoonheid kunnen afsluiten.” Het filmpje met de bewuste uitspraak werd ondertussen op uitdrukkelijke vraag van de burgemeester van de website gehaald.
</doc>
<doc id="151" genre="news" gender="?">
"Jonathan is een voorbeeld voor veel kinderen in Beersel"
  Beersel - Amper negentien is hij en toch kreeg hij gisteren officieel het erediploma van de gemeente Beersel. Jonathan Sacoor is dan ook zowat de grootste atleet die Beersel ooit voortbracht. Jonathan Sacoor werd in 2018 Belgisch kampioen indoor, wereldkampioen bij de U20 en Europees kampioen op de 4x400 meter estafette. Hij schitterde bij de Belgian Tornado's waar hij samen loopt met zijn jeugdidolen, de broers Borlee, en iedereen overtuigt van zijn snelle benen. Zijn laatste wedstrijd op de Memorial Van Damme waar hij iedereen het nakijken gaf, was ronduit memorabel. "Jonathan is de bescheidenheid zelf, ondanks zijn rijk gevuld palmares op zo'n jonge leeftijd. Hij blijft een echte Beerselaar. We wilden hem dan ook graag in de bloemetjes zetten om ons vanuit het gemeentebestuur onze appreciatie te tonen", aldus Eddy Deknopper (CD), schepen van sport. "In plaats van dit te doen in het gemeentehuis op een saaie academische zitting waar dan misschien juist zijn familie aanwezig is, hebben we dit bewust willen doen in het bijzijn van honderden jonge sporters, op de scholenveldloop van de gemeente in het provinciedomein; Jonathan is voor hen een voorbeeld". Honderden kinderen zagen dan ook hoe Jonathan het erediploma van de gemeente Beersel in ontvangst mocht nemen. "Ik heb aan deze scholenloop zelf heel goede herinneringen. Ik deed elk jaar mee toen ik in de basisschool van Lot zat en later in Sint-Victor in Alsemberg. Het is hier dat ik mijn eerste medailles won en het is op deze piste dat ik de microbe voor de atletiek te pakken kreeg", vertelde Jonathan hen. "Als je sport, beleef er dan vooral veel plezier aan. Dat komt op de eerste plaats", gaf hij hen nog mee. Een rondje meelopen deed Jonathan niet maar aan de eindmeet reikte hij wel de medailles uit aan de kleine atleetjes. "Sinds de Memorial heb ik een voetblessure door overbelasting. Niets ergs maar ik moet er wel enkele weken mee rusten", verklaarde hij. "Mijn volgende grote doel is nu de Olympische Spelen in Tokyo over twee jaar. Daar wil ik voluit naar toe werken. Het seizoen is nu afgesloten maar op 15 oktober begin ik terug te trainen voor volgend seizoen. Tussendoor trek ik nog naar de Verenigde Staten om te trainen en sportmanagement te studeren. Maar eerst geniet ik nog van enkele weken rust", aldus de minzame Beerselaar.
</doc>
<doc id="152" genre="news" gender="?">
Honderd jaar geleden (9): bevrijding Deinze in mineur door verwoestingen en vele burgerdoden
  Deinze / Nevele - Vanaf 31 oktober 1918 volgde een algemene terugtocht van de Duitse troepen uit Deinze. Maar vooraleer definitief de stad te verlaten, beval generaal Ostrowski nog een zwaar artilleriebombardement. In de eigen maar ook in de internationale pers kwam het lot van Deinze aan bod. Het militaire verhaal is al verschillende keren in kaart gebracht, maar opvallend genoeg kwam het nooit tot een grondig onderzoek over de vele burgerdoden. Mogelijk zijn in Deinze vele tientallen burgers omgekomen door gifgasgranaten. Enkel soldaten beschikten over gasmaskers. Ook in het naburige Machelen kwamen zowat honderd burgers om. Een aantal getuigenissen in de pers geven al een indicatie. De reporter van liet op 9 november weten: ‘Dinsdagmorgen bezocht ik Deynze. De stad, die veertien dagen onder het bombardement bleef, heeft veel geleden. De ongeschonden huizen zijn zeer zeldzaam. De Gentsche en Kortrijksche straat zijn verwoest door brand. In één kelder werden 17 personen levend verbrand, waaronder een vrouw met hare zes kinderen. Men telt 157 slachtoffers in de burgerlijke bevolking.' van 13 november: '‘Een stad die van het bombardement veel geleden heeft, is Deinze. De toren der Lieve Vrouwkerk is totaal vernield en de meeste huizen der Grote Markt zijn fel beschadigd. De Gent- en Kortrijkstraat zijn grotendeels vernield door de Vlammen. 176 burgers zijn omgekomen in de strijd voor de stad, waar de eerste Fransen, den 1 November 's morgens rond 5 uur binnendrongen.' Ook in de Britse en Nederlandse pers werd over het droevige lot van Deinze geschreven. rapporteerde het volgende: ‘Alvorens Deynze te ontruimen plunderden de Beieren deze plaats systematisch en vermoordden zij 163 burgers op bevel van generaal von Ostrowski. Toen het roven en plunderen was afgelopen, dreven de Beieren de inwoners in de kelders en wierpen daarna brandbommen. De Kortrijkstraat stond in brand; 34 inwoners verbrandden en 129 werden gedood door bommen, die de Duitsers afschoten na het verlaten der stad.’ 
</doc>
<doc id="153" genre="news" gender="?">
VIDEO. Bouw eens je eigen vlot!
 Heb jij al eens op eigen kracht een rivier afgevaren met een ? besluiten voor een nieuw de daad bij het woord te voeren, dus nemen ze Renaat van uit Kortbeek-Dijle onder de arm. Hij begeleidt ze als een echte scout bij de bouw van hun vlot. Binnen de kortste keren varen de drie de Dijle af en vallen ze van de ene verrassing in de andere. De backcountry rond het Leuvense is prachtig... en wanneer ze onder de E40 varen merken ze: de natuur is hier werkelijk ontploft! Deze reportage kwam tot stand in samenwerking met Meer informatie over het materiaal vind je via de website van
</doc>
<doc id="154" genre="news" gender="?">
De nieuwe  Sprinters van de NS zijn niet zo gevoelig voor blaadjes
 NS-materieel Met de nieuwe dienstregeling zet NS ook nieuwe Sprinters in. De trein kwam, anders dan indertijd de Fyra, tot stand in nauwe samenspraak met de bouwer. Achterin een enorme hal in het hart van Baskenland staat een gloednieuwe Sprinter van de Nederlandse Spoorwegen te glimmen. Met een gelijkvloerse instap, airconditioning, stopcontacten, usb-aansluitingen én een gigantisch toilet. De robuuste blauwe voorkant heeft met enige fantasie iets van een kikker. De makers hebben de trein geen bijnaam meegegeven. Dat laten de bouwers van Construcciones y Auxiliar de Ferrocarriles (CAF) liever aan de Nederlanders over. „Wij hebben geprobeerd op onze manier een trein te maken die het beste in Nederland past”, zegt Xabier Elizondo, projectdirecteur van de ‘Sprinter Nieuwe Generatie’. De directie van het 101-jarige CAF ontvangt deze dag, samen met een NS-delegatie, Nederlandse journalisten en fotografen. Die krijgen in het plaatsje Beasain, waar 118 door NS bestelde treinen in elkaar worden gezet, een blik achter de schermen. Sinds oktober 2017 worden ze in Nederland getest, op 9 december gaan de eerste volgens de nieuwe dienstregeling rijden. Beide bedrijven gaan er vanuit dat het een succes wordt. „Vanaf het eerste moment is de samenwerking met de Spanjaarden intensief geweest”, zegt Roel Okhuijsen, directeur nieuw materieel van NS. „Daarbij hebben we allebei niets aan het toeval over gelaten. We hebben lering getrokken uit het verleden.” Okhuijsen verwijst met zijn woorden naar een NS-trauma: de mislukking van de Fyra. Deze hogesnelheidstreinen van het Italiaanse AnsaldoBreda, die in 2012 tussen Amsterdam en Brussel hadden moeten gaan rijden, werden als „ondeugdelijk” teruggestuurd. Door chronische defecten aan het materieel werd de dienst na amper een maand gestaakt. Het debacle leidde tot een parlementaire enquête, die NS en de bewindslieden op het toenmalige Verkeer en Waterstaat als hoofdschuldigen aanwees. De retournering van de treinen vormde een schadepost van vele tientallen miljoenen euro’s. NS leerde ervan dat je als koper van begin af aan betrokken moet zijn bij ontwerp, bouw en testen van een nieuwe trein. Dat werd eerder niet gedaan, onder meer om de juridische verantwoordelijkheid volledig bij de bouwer te laten. Ditmaal hebben klant en bouwer zelfs medewerkers bij elkaar gedetacheerd. Voorspelbaarheid van het productieproces en ervaring speelden ook een rol bij de aanbesteding van de opdracht. „CAF kwam daarbij als beste naar voren”, legt Okhuijsen uit. „De prijs die je betaalt is zeer belangrijk, maar soms verdienen bedrijven extra punten met andere dingen. Zo scoorde CAF met de goed verdeelde aandrijving van deze treinen, die hierdoor minder gevoelig zijn voor bladeren op het spoor.” De aankoop van de Sprinters, een uitgave van een half miljard euro, maakt deel uit van een NS-investeringsprogramma dat vijf keer zo groot is. Toen CAF de order eind 2014 ontving, midden in de economische crisis, vierden de ruim achtduizend werknemers een feestje. Het Franse Alstom en het Zwitserse Stadler hadden het nakijken. Ook nu geniet CAF nog van de order, zegt Arjan de Hek, die voor het bedrijf in Nederland werkt: „Als je zo’n opdracht in de wacht sleept, betekent het dat je het goed doet. Deze sprinters zijn een visitekaartje voor ons.” Wilbert Wijns, programmamanager Sprinter Nieuwe Generatie, maakte de tijd nog mee dat NS zelf treinen bouwde. „Het is zaak dat je elkaar begrijpt en openstaat voor een andere cultuur”, legt hij uit in het kantoor van CAF. „In het begin is dat van beide kanten soms best lastig. Maar als er nu iets anders moet, begrijpen we elkaar. En het is belangrijk dat je beiden hetzelfde doel voor ogen houdt: een zo goed mogelijke trein maken.” Wijns keek tevreden toe toen in maart 2017 de eerste Sprinter de Spaanse fabriekshal verliet. Een groot deel van de treinen ging per schip naar Nederland; Spanje heeft een andere spoorbreedte. De nieuwe Sprinters zijn inmiddels aan diverse testen onderworpen. Ook dat is een Fyra-les geweest: NS en controlerende instanties komen niet pas in actie als de trein klaar is, maar al tijdens de bouw. Zo werd de Sprinter in een klimaatkamer in Wenen onderworpen aan temperaturen van min 25 tot plus 40 gaden Celsius. Ook legden de nieuwe treinen tienduizenden kilometers af op een testcircuit in het Tsjechische Velim. "De machinisten hadden vaak aan vijf minuten lezen in de handleiding genoeg om ermee weg te rijden" Sinds vorig jaar zijn ze op diverse trajecten in Nederland op proef ingezet. „De machinisten hadden vaak aan vijf minuten lezen in de handleiding genoeg om ermee weg te rijden”, vertelt Wijns glimlachend. De 118 nieuwe Sprinters vervangen voor een deel oud NS-materieel en vormen deels uitbreiding van de capaciteit. De afgelopen jaren is het reizigersaanbod sterk toegenomen, onder meer doordat veel meer studenten met een ov-kaart reizen. Volgens ProRail-cijfers legden treinen in Nederland in 2004 129 miljoen kilometer af. Komend jaar zal dat ruim 165 miljoen zijn. De snelle groei bracht NS in zodanige capaciteitsproblemen dat het spoorbedrijf zich gedwongen zag een spoedbestelling te plaatsen bij treinfabrikant Stadler. De Zwitsers konden heel snel 58 Flirttreinen leveren, de Flinker Leichter Innovativer Regionaltriebzug . Deze treinen rijden sinds 2016 in zuidelijk Nederland en hebben zo’n 10.000 zitplaatsen toegevoegd. De Baskische treinen zorgen straks voor nog eens twintigduizend extra zitplaatsen, op een totaal, vorig jaar, van 249.000. Vanaf 2021 komen er 79 Intercity’s van het Franse Alstom bij, met 25.000 zitplekken. Spoorbeheerder ProRail ziet het aantal reizigers tot 2030 nog met enkele tientallen procenten groeien. Een tocht langs de hallen in Beasain toont het hele bouwproces van de Sprinters. Van de plaats waar de aluminium casco’s worden gemonteerd, langs de spuiterij, naar de hal waar elektrische uitrusting, zoals de airconditioning, bovenop het treinstel wordt geplaatst. Daardoor is ruimte vrijgekomen aan de onderkant ervan, waardoor de vloerhoogte aansluit op die van het perron. Het treinstel voelt binnenin direct Nederlands aan. Een typische forensentrein met veel staanplaatsen, open ‘balkons’ en overal de kunst van Mondriaan. Aan de buitenkant sluit de ‘blauwe kikker’ aan bij een andere Nederlandse traditie; die om treinmodellen dierennamen te geven – zoals hondenkop, apenkop, bison en buffel. Vernieuwend zijn de Sprinters niet echt. De ramen zijn groter, de stoelen zijn van kunstleer, een airco zorgt voor verfrissing en er is een reusachtig toilet waar je met een rolstoel in kunt draaien. De treinen zijn bovenal efficiënt ingericht. Het verschil tussen eerste en tweede klasse is alleen te zien aan de kleur van de stoelen: rood respectievelijk blauw. Wie meer betaalt, hoeft niet te rekenen op extra comfort. Hooguit op wat minder medereizigers.
</doc>
<doc id="155" genre="news" gender="?">
Toen Baudet zijn geld stopte in linkse media
 Het linkse complot rukt op. Thierry Baudet bepleitte dinsdag in de Kamer onderzoek naar „de linkse vooringenomenheid” van Google, Facebook en Twitter, en meteen schoot me de bekendste twitteraar ter wereld te binnen, Donald Trump, want je kunt veel van Donald Trump zeggen, maar links zou ik hem niet noemen. Evengoed raakte Baudet een interessant punt – het gevaar van sociale mediagiganten voor de democratie. Lees buitenlandse kranten en je weet dat politici en activisten overal tobben met de manipulatieve potentie van sociale media. Bij de verkiezingen in Brazilië werden WhatsApp-gebruikers overspoeld met anti-linkse propaganda. Je hebt verhalen uit Duitsland, Italië, Hongarije. De Russen in de VS. Laatst bleek dat ook het leger van Myanmar op Facebook een haatcampagne voert tegen de Rohingya. Ontmoedigend hieraan is dat die sociale mediabedrijven amper belangstelling voor deze manipulaties hebben. Zij verkopen gifmengers advertenties, maar treden er zelden tegen op. En vooral traditionele media sporen de manipulaties op. „Het begint een zelfstandig journalistiek genre te worden”, schreef The New York Times laatst. De krant verweet de nieuwe mediagiganten traditionele media als „onbetaalde moderators” te gebruiken: ‘Facebook, ruim je eigen rommel op’. De hele platformeconomie lijdt hieraan. Deze week was er een rechtszaak tegen een doodvermoeide Uber-chauffeur die in Amsterdam een jonge vrouw doodreed. De chauffeur werd vervolgd, ook Uber hield zich afzijdig. De platformeconomie als aso-economie. Intussen voelen de sociale mediabedrijven de druk oplopen, en worden iets actiever in het bannen van evidente manipulatiepogingen. Het was de achtergrond van Baudets opmerking dinsdag: volgens hem wordt vooral het rechtse geluid gecensureerd. Toch profiteerde hij in de campagne van 2017 uitvoerig van diezelfde ‘linkse’ sociale media. Tegen de Volkskrant zei hij vlak daarna dat zijn campagne „soms duizenden euro’s per dag uit[gaf] op Facebook”. Hij wilde toen niet het totaalbedrag verklappen, maar de jaarrekening 2017, inmiddels gepubliceerd, biedt uitkomst : FvD besteedde in de campagne 240.000 euro aan sociale media, ruim een kwart van zijn campagnebudget (negen ton). En dinsdag bepleitte hij dus dat de Kamer onderzoekt of „het uitgesproken linkse” Google, Facebook en Twitter „ons denken (...) en ons stemgedrag wellicht proberen te beïnvloeden door manipulatie”. Hij zette er een filmpje van op Twitter, het werd maar liefst honderdduizend keer bekeken: het leek me best veel voor een links complot, al weet je het natuurlijk nooit. Tom-Jan Meeus ( t.meeus@nrc.nl ; @tomjanmeeus ) schrijft op deze plek een wisselcolumn met Lotfi El Hamidi.
</doc>
<doc id="156" genre="news" gender="?">
NRC checkt: De ‘stilte van het zwijgen’ na omstreden politieke uitspraken
 Dat zei minister Kaag (Ontwikkelingssamenwerking en Buitenlandse Handel, D66) onlangs in de Abel Herzberglezing. Zondag 30 september hield minister Sigrid Kaag (Ontwikkelingssamenwerking en Buitenlandse Handel, D66) in Amsterdam de Abel Herzberglezing. Daarin waarschuwde de bewindsvrouw tegen „de stilte van het zwijgen” rond bepaalde politieke uitspraken. „Dat is stilte die een sluipend gevaar in zich draagt”, aldus Kaag. „Dat is stilte die onze waarden en uiteindelijk ons allemaal bedreigt.” Hoewel zij geen namen noemde, leek de minister te doelen op Geert Wilders (PVV) en diens pleidooien voor een verbod op de Koran, op moskeeën en een vermindering van het aantal Marokkanen. NRC vroeg betrokkenen bij de totstandkoming van de toespraak waar Kaag op doelt met ‘de stilte’. Haar politiek assistent Duane van Diest wilde geen nadere uitleg geven. Hij mailde: „De Abel Herzberglezing van minister Kaag spreekt voor zichzelf. Zij benadrukte de noodzaak om continu, proactief onze democratische rechtsstaat en grondrechten te verdedigen. De symboliek en betekenis van ‘de stilte’ waar zij op wijst, wordt duidelijk in de context van de hele speech.” We checken hier twee uitspraken van Kaag op hun feitelijk waarheidsgehalte. De minister waarschuwde in haar toespraak tegen „de stilte van het zwijgen, als de gescandeerde roep om het verminderen van de aantallen van een hele bevolkingsgroep wordt opgezweept.” Hiermee verwijst Kaag hoogstwaarschijnlijk naar de ‘Minder, minder’ -uitspraak van Wilders over Marokkanen in een Haags café op 19 maart 2014. De uitspraak zorgde juist voor grote beroering in Nederland. Maatschappelijke organisaties, politici, en bestuurders kwamen in het geweer. De toenmalige Amsterdamse burgemeester Eberhard van der Laan noemde de uitlatingen „verschrikkelijk naar en schandelijk”. De kerken organiseerden een gebedsdienst samen met leiders en aanhangers van andere geloofsrichtingen (moslims, joden). De Eindhovense burgemeester Rob van Gijzel zei Marokkanen te steunen die aangifte gingen doen tegen Wilders. Binnen een maand deden meer dan 5.000 mensen dat. Wilders moest zich vervolgens voor zijn uitspraken voor de rechter verantwoorden. Hij werd december 2016 veroordeeld voor groepsbelediging en het aanzetten tot discriminatie . Ook politiek had de uitspraak gevolgen. De VVD zei zowel lokaal als landelijk niet meer met de PVV te zullen samenwerken. Uit protest stapten PVV’ers uit de Tweede Kamerfractie (Joram van Klaveren, Roland van Vliet) en uit diverse Statenfracties zoals in Friesland. Media speculeerden over de „implosie van de PVV”. Kaag waarschuwde ook tegen „de stilte van het zwijgen, als een totaalverbod op een godsdienstige tekst wordt voorgesteld” . Daarbij doelt ze waarschijnlijk op het Koranverbod dat Wilders heeft voorgesteld, voor het eerst op 8 augustus 2007 in een brief aan de Volkskrant . Die brief oogstte ook veel verontwaardiging. Moslimorganisaties, kerken, en andere maatschappelijke organisaties spraken zich er tegen uit. Het verbod kwam terug in demonstraties tegen Wilders (zoals maart 2008 in Amsterdam). Bij mediaoptredens werd Wilders kritisch ondervraagd over het voorstel. Bij een daarvan nuanceerde hij zijn voorstel. In huiselijke kring mocht de Koran van hem gebruikt blijven worden, zei hij in februari van dit jaar. September 2018 kwam het Koranverbod echter weer terug. Toen lanceerde de PVV een i nitiatiefwetsvoorstel „betreffende een verbod van islamitische uitingen” , zoals de koran, moskeeën en scholen. Bij de laatste Algemene Beschouwingen in de Tweede Kamer kwam daarop veel kritiek van fractieleiders. Klaas Dijkhoff (VVD) vroeg Wilders: „Een burgemeester van Rotterdam die aangeeft dat hij praktiserend moslim is […] moet die de bak in? Gaan we mensen dan opsluiten of zo?” Gert-Jan Segers (ChristenUnie): „Hij wil de vrijheid verdedigen door die voor een deel af te schaffen. Want als je islamitisch onderwijs wil verbieden, kom je aan artikel 23 van de Grondwet.” Wij beoordelen de onderzochte uitspraken van minister Kaag als onwaar. In beide gevallen was er geen stilte maar – soms zeer luid – maatschappelijk protest en politieke kritiek. In een geval vertrokken PVV-politici bij hun partij uit protest tegen de uitspraken van hun partijleider. Ook was er het grote aantal aangiftes en een gerechtelijke veroordeling. Kees Versteegh
</doc>
<doc id="157" genre="news" gender="?">
800 onderborden moeten zeven Gentse sfeergebieden herkenbaarder maken
  Gent - In Oudburg is dinsdag het eerste straatnaambord van een sfeergebied opgehangen. Op termijn komen in de zeven Gentse sfeergebieden samen zo'n 800 onderborden. Dat moet bijdragen aan de herkenbaarheid. De Stad maakt daar 20.000 euro voor vrij. Aan de gevel van idee- en vormgevingsstudio Exponanza prijkt sinds dinsdagochtend niet alleen het straatnaambord van Oudburg, maar ook een groen bord. In witte letters staat daarop ‘côté culture’. Dat is de naam van het sfeergebied dat Sluizeken, Oudburg, Kraanlei, Corduwaniersstraat en Veerleplein omvat. Op termijn moeten alle 271 straten van de zeven Gentse sfeergebieden (handelswijken met een eigen DNA, identiteit en commerciële naam) een onderbord krijgen. Elk gebied krijgt een andere kleur. In totaal zijn er tussen de 675 en 800 onderborden nodig. Puur Gent, de stadsdienst die instaat voor de ontwikkeling van een kwaliteitsvol handelsweefsel, maakt daar 20.000 euro voor vrij. Voor dit initiatief lied Puur Gent zich inspireren door ‘9 straatjes’ in Amsterdam, dat ook wordt aangeduid door bordjes onder de straatnaamborden. Evelien Faingnaert van interieurwinkel Koperhuis op de Kraanlei verwacht vooral resultaten op lange termijn: “Een naambord maakt bezoekers meteen duidelijk in welk gebied ze zich bevinden. Nu hebben de sfeergebieden nog geen invloed op mijn omzet, maar dat komt nog. Het is leuk om met andere handelaars en andere sfeergebieden samen te werken.” Volgens Faingnaert zijn de sfeergebieden veel actiever dan de dekenijen. Bevoegd schepen Christophe Peeters (Open VLD), die het onderbord kwam ophangen, zegt dat de sfeergebieden de dekenijen 2.0 zijn. “Ze zijn de motor van de activiteiten in de buurt. Bepaalde oude dekenijen zijn al gestopt en opgegaan in de sfeergebieden”, zegt Peeters.
</doc>
<doc id="158" genre="news" gender="?">
Shouri haalt 2 zilveren medailles op German Open
  Sint-Niklaas - Het nieuwe seizoen van Ju-Jitsuclub Shouri uit Sint-Niklaas is uitstekend van start gegaan. Met twee zilveren medailles is de toon alvast gezet. Zaterdag 6 oktober stond de German Open, de wedstrijd die geldt als het selectiecriteria voor het Europese Kampioenschap, in Gelsenkirchen op het programma. Twee duo koppels van Shouri mochten hieraan deelnemen. Ook deelnemers uit Duitsland, Nederland, Slovenië en Oostenrijk stonden op de mat. Jorgi Vermeiren en Dries Snellings overwon de duokoppels uit Nederland en Slovenië. In de finale moesten ze nipt de duimen leggen tegen het Duitse koppel. Mathias De Deckker en Lien Valepyn versloeg twee duo’s uit Duitsland, en moest in de finale de overwinning op een haar na overlaten aan het andere Belgische duokoppel. Shouri is dan ook volledig klaar voor deelname aan het Europees Kampioenschap in Bologna einde oktober. 
</doc>
<doc id="159" genre="news" gender="?">
na Heksenrun, nu run@wommersom
  Linter - Het voetbalterrein van WS Wommersom aan de Klein Broekstraat is zondag 7 oktober om 10 uur de uitvalsbasis voor de run@wommersom. Liefhebbers van het lopen komen er gretig aan hun trekken.
</doc>
<doc id="160" genre="news" gender="?">
Liefdesbrug verlost van slotjes
 AMSTERDAM - De populaire liefdesburg over de Groenburgwal, de Staalmeestersbrug, waar toeristen jarenlang slotjes aan vastklikten, lijkt inmiddels definitief te zijn ontdaan van de liefdesinvasie. Dat is niet te danken aan de gemeente, maar aan toeristenbedrijf Tours & Tickets. Wie nu een slotje vastklikt aan de brug heeft daar maar kort plezier van. Het bedrijf stuurt elke werkdag een paar medewerkers van schoonmaakbedrijf B2 Cleaning met een gereedschapskist naar de brug om alle slotjes weg te halen. Ze komen op een bakfiets aanrijden en kijken rond waar er slotjes rond en aan de brug zijn opgehangen. Niet alleen de brug, maar ook de omgeving wordt ontdaan van de slotjes. Zo zitten er deze ochtend een paar vast aan een bankje en ook aan een van de lantaarnpalen hangen enkele slotjes. Behalve slotjes worden door het schoonmaakbedrijf ook allerlei uitwerpselen en braaksel van toeristen opgeruimd. Een half jaar oud is de schoonmaakactie van Tours & Tickets nu. In die tijd is het aantal slotjes, dat aan de brug wordt vastgemaakt, sterk verminderd. Het waren er in het begin zo’n dertig per dag. Dat zorgde ervoor dat de kabels van de brug na een paar weken volledig waren behangen met trossen toeristenslotjes. Nu zijn het er nog maar drie per dag. „De oogst aan slotjes gaat elke maand naar de ijzerboer en de opbrengst wordt overgemaakt aan een goed doel”, zegt Sergio Segers van Tours & Tickets. Hij zegt dat Tours & Tickets in elk geval tot april volgend jaar de slotjes dagelijks zal weghalen. „We doen het om de buurt netjes te houden.” Zo zagen de kabels van de brug er een jaar geleden nog uit. „Er is een grote slag gewonnen in de afgelopen maanden”, zegt buurtbewoner Ewout van der Hoog. „Maar er is wel spraken van een uitwaaiereffect.” Van der Hoog is een wandelende encyclopedie als het om de liefdesslotjes gaat. De bruggen in de buurt van het Centraal Station zijn een alternatief geworden voor de slotjes, net als een brug bij het Leidsebosje. 
</doc>
<doc id="161" genre="news" gender="?">
Bentilse zestigers vieren
  Sint-Laureins - De Bentilse zestigjarigen werden op het Sentse gemeentehuis ontvangen. Feestschepen Robert Soberon ging in zijn feestspeech samen met hen terug in de tijd en ontdekte dat zestig jaar geleden de eerste aflevering van Pipo De Clown werd uitgezonden. Na het klassieke hapje en drankje trok de groep richting feestdis. “Het wordt beslist een leuke feestavond” blikten ze vooruit.
</doc>
<doc id="162" genre="news" gender="?">
FOTO. Buffalofans shoppen met Chuk, Chak en Birger Verstraete
 "Gisteren was een serieuze uitschuiver, maar we hebben er toch vertrouwen in dat ze vlug de draad van de voorbije weken weer opnemen. De nieuwe trainer Yes Thorup heeft ons door zijn aanpak en zijn uitstraling wel al kunnen overtuigen"; het was de meestgehoorde commentaar in de signeerfile. "Nie neute en vooral nie pleuje" dus, de KAA Gent-fans zijn ervan overtuigd dat de helden zaterdag de drie punten weer in de Ghelamco Arena houden, ondanks het slappe vertoon van dinsdag. "Niet genoeg boterhammen gegeten precies", werd er gegniffeld. Gegniffel ook bij Birger Verstraete en zijn maats, toen zij Buffalobabe 2019 Célestine Angenon zagen aanschuiven. , fluisterde Birger zijn verbaasde ploegmakkers Chuk en Chak toe. Samen met eerste eredame Laura Van Steenberge wachtte het charmante uithangbord van de Buffalo's geduldig haar moment af voor een foto. Binnenkort zijn beide ook, met sjerp, te zien op de Gentse Winterfeesten, vertelden ze. Birger Verstraete kreeg tientallen keren de vraag voorgeschoteld hoe het met zijn blessure was, en wanneer we hem weer op het veld mochten verwachten. "Alles evolueert goed, ik hoop er snel weer bij te zijn", klonk het evenveel keer.  
</doc>
<doc id="163" genre="news" gender="?">
Mogelijk eerste exomaan ontdekt
 Astronomie De Hubble-telescoop nam een helderheidsdip waar in het licht van ster Kepler-1625. Wellicht is er een maan in het spel. Astronomen van Columbia University in New York hebben mogelijk een eerste ‘exomaan’ ontdekt – een hemellichaam dat om een planeet buiten ons zonnestelsel cirkelt. „Als dat klopt, is het een superinteressante ontdekking”, reageert hun Nederlandse collega Ignas Snellen van de Universiteit Leiden. Maar zowel hij als de ontdekkers zelf houden de nodige slagen om de arm. De grote gasplaneet waar de exomaan toe zou behoren wordt Kepler-1625b genoemd. Hij cirkelt om een van de vele duizenden sterren waarbij de Amerikaanse Kepler-satelliet planeten heeft ontdekt: de 8.000 lichtjaar verre ster Kepler-1625. Kepler-1625b is ontdekt in mei 2016. Hij heeft zijn bestaan verraden doordat hij van ons uit gezien geregeld voor zijn moederster langs schuift. Tijdens zo’n ‘planeetovergang’ is deze ster duidelijk minder helder dan normaal. Uit de hoeveelheid licht die de gasplaneet tijdens zo’n overgang tegenhoudt, blijkt dat Kepler-1625b iets omvangrijker is dan Jupiter, de grootste planeet van ons zonnestelsel. Medio 2017 merkten astronoom David Kipping van Columbia University en enkele van zijn collega’s iets merkwaardigs op bij een van deze planeetovergangen. Naast een langdurige ‘dip’ vertoonde de helderheid van de moederster nóg een dipje. Dat kon erop wijzen dat de planeet in het gezelschap is van een kleiner hemellichaam – een maan dus. Om andere verklaringen voor het verschijnsel te kunnen uitsluiten, vroeg Kipping waarneemtijd aan op de Hubble-ruimtetelescoop. Met dit instrument, dat veel groter is dan de Kepler-satelliet, is eind oktober opnieuw naar een planeetovergang van Kepler-1625b gekeken. De woensdag 3 oktober in het tijdschrift Science Advances gepubliceerde resultaten versterken het vermoeden dat er een maan in het spel is. Ook de Hubble-ruimtetelescoop registreerde een tweede helderheidsdip in het licht van de ster. Jammer genoeg kon deze niet volledig worden waargenomen: de waarneemtijd die de astronomen hadden aangevraagd verstreek voordat de ‘maanovergang’ voorbij was. Wel leverden de Hubble-waarnemingen nog een andere aanwijzing op. De planeetovergang die met de ruimtetelescoop werd waargenomen, begon namelijk vijf kwartier vroeger dan werd verwacht. Dat betekent dat de baanbeweging van de planeet op de een of andere manier wordt verstoord. Zo’n verstoring kan hypothetisch gezien ook door een tweede planeet worden veroorzaakt, maar er zijn geen aanwijzingen dat Kepler-1625 meer dan één planeet heeft. Het lijkt aannemelijker dat planeet Kepler-1625b inderdaad een maan heeft. En wat voor een: de grootte van de tweede helderheidsdip wijst erop dat hij ongeveer zo groot zou zijn als de planeet Neptunus, oftewel ruim vier keer zo groot als de aarde. Omdat de planeet en die fors uitgevallen maan om hun gemeenschappelijke zwaartepunt draaien, zou dat automatisch tot gevolg hebben dat de begintijden van de planeetovergangen variëren. In een eerste reactie op de nieuwe publicatie toont de Leidse astronoom Ignas Snellen, die onderzoek doet naar exoplaneten, zich voorzichtig: „Ik zou nog wel een paar andere planeetovergangen van deze kwaliteit willen zien, het liefst met een voorspelling van waar het maansignaal zou moeten zitten, voordat ik overtuigd ben.” In de conclusies van hun artikel benadrukken Kipping en hoofdauteur Alex Teachey overigens dat hun interpretatie van de beschikbare meetgegevens de nodige knelpunten kent. Eén daarvan betreft de kolossale omvang van de mogelijke exomaan. Geen van de bijna tweehonderd manen in ons eigen zonnestelsel komt daar ook maar bij in de buurt. De beide auteurs durven dan ook geen exacte waarschijnlijkheid toe te kennen aan het bestaan van kandidaat-exomaan ‘Kepler-1625b-i’: „Het bestaan ervan kan niet als bevestigd worden beschouwd, tot het vele jaren van waarnemingen, scepsis en wellicht ook detecties van vergelijkbare objecten heeft doorstaan.”
</doc>
<doc id="164" genre="news" gender="?">
Waarom het tekort van Italië veel te hoog is
 High noon in Brussel. Dinsdag stuurde de Europese Commissie de begroting van de Italiaanse regering-Conte per omgaande terug naar Rome. Overnieuw graag, was de boodschap, en dan beter. Dat wordt over drie weken, als de regering van Lega en Vijfsterren met een nieuw ontwerp moet komen, interessant. Een Italiaanse ramkoers betekent dat de Europese Commissie voor het eerst gebruik kan maken van de mogelijkheid een boete uit te delen. De kans daarop is om politieke redenen trouwens vrij klein. Intussen rijst de vraag: is dat nou zo erg, die Italiaanse begroting? Oké, er was aanvankelijk een begrotingstekort van 0,8 procent beloofd. Dat leek een tijdje 1,6 procent te worden. En nu prijkt er een tekort van 2,4 procent voor 2019. Inkomenssteun voor de laagstbetaalden en lastenverlichtingen voor het bedrijfsleven werden door Vijfsterren en Lega uitgeruild. Daar komt het weer verlagen van de pensioenleeftijd voor langdurig werkenden bij. Uitruilen is duur. Maar dat resulterende tekort van 2,4 procent is toch nog steeds onder de drempel van 3 procent uit het Verdrag van Maastricht? Waar doen ze in Brussel dan zo moeilijk over? ‘Maastricht’ stamt echter uit een heel ander tijdperk. Het uitgangspunt dat een staatsschuld niet hoger mag zijn dan 60 procent en het tekort niet groter dan 3 procent, zijn het resultaat van een heel simpele rekensom. Bij een nominale economische groei van 5 procent (volumegroei plus inflatie) blijft een staatsschuld constant op 60 procent van het bbp als het begrotingstekort 3 procent bedraagt. Maar we leven niet meer aan het begin van de jaren negentig, toen de criteria verzonnen werden. 2 procent inflatie halen we al sinds de Lehman-crisis niet meer. Het beste wat de Europese Centrale Bank kan doen, is zijn doel halen: een inflatie van net onder 2 procent, zeg: 1,75 procent. De volumegroei van de economie van de eurozone is nóg veel lager dan destijds gebruikelijk was. De ‘potentiële groei’, het tempo dat de economie aankan zonder te oververhitten, wordt geschat op nog maar 1,5 procent. Samen geeft dat een nominale groei van 3,25 procent. Dit verandert de rekensom: bij een begrotingstekort van 3 procent tendeert de staatsschuld nu naar iets meer dan 92 procent. Of andersom: wie zijn staatsschuld naar 60 procent wil krijgen, mag een maximaal begrotingstekort hebben van nog geen 2 procent. Voor Italië geldt de verandering in nog sterkere mate. Want de potentiële groei van de eurozone mag gemiddeld dan al een lage 1,5 procent zijn, voor Italië is hij -0,4 procent. Dit is de vaststelling door de Europese Commissie. Hij staat in een voetnoot van de officiële beoordeling van Italië van begin dit jaar. De normale toestand van de Italiaanse economie is er dus een van krimp. Bij een inflatie van 1,75 procent is de nominale Italiaanse groei dus 1,35 procent. Laat dit even bezinken en gooi dit cijfers door de Maastricht-formule. Bij een begrotingstekort van 3 procent tendeert de Italiaanse staatsschuld van 130 procent op de lange termijn naar boven de 220 procent van het bbp. Dat kan natuurlijk niet. Zelfs als de lagere 2,4 procent van de regering-Conte structureel wordt aangehouden gaat de staatsschuld naar 176 procent. Andersom: welk begrotingstekort is er nodig om de Italiaanse staatsschuld onder deze magere economische omstandigheden naar 60 procent te laten tenderen? Antwoord: maximaal 0,8 procent. Hé, was dat niet het oorspronkelijke plan, die 0,8 procent? Nee. Het zou nog lager moeten zijn, gezien de huidige hoogconjunctuur. Wacht maar tot de recessie vroeg of laat toeslaat.
</doc>
<doc id="165" genre="news" gender="?">
Halloween in De Pupil
  Buggenhout - De leerlingen van de Opdorpse gemeenteschool De Pupil vierden een dag voor het beging van de Herfstvakantie Halloween en deden dat onder meer met het bereiden van een lekkere pompoensoep.
</doc>
<doc id="166" genre="news" gender="?">
Slotervaart onderzoekt toch doorstart
 AMSTERDAM - Hoewel het eerder uitgesloten leek, onderzoeken de curatoren van het MC Slotervaart nu toch of het ziekenhuis een doorstart kan maken. Omdat de ontmanteling van de poliklinische zorg in volle gang is, moet dat op zeer korte termijn plaatsvinden. De curatoren Marc van Zanten en Marlous de Groot melden dat meerdere partijen zich hebben gemeld om het Slotervaart-ziekenhuis in zijn geheel of gedeelten over te nemen. De namen van de partijen worden niet vrijgegeven. Een onafhankelijke instantie is ingeschakeld om te onderzoeken of onderhandelen met deze geïnteresseerde investeerders tot verkoop kan leiden. ,,Het is een complexe situatie, waardoor er maar weinig tijd is om tot overeenstemming te komen”, laat de woordvoerder van het Slotervaart weten. De zorg van de curatoren zit ’m vooral in de patiënten en medewerkers. De beheerders willen hen geen valse hoop geven. Daarom moeten de onderhandelingen snel en efficiënt verlopen, aldus de curatoren. De onttakeling van de poliklinieken gaat ondertussen door. Het Slotervaart wil 30.000 afspraken, die nog staan tot het einde van het jaar, overzetten naar andere ziekenhuizen. ,,De curatoren beseffen dat snelle duidelijkheid voor artsen en patiënten over de voortgang van de zorg is geboden”, aldus de woordvoerder. Bekijk ook: Hoe lang de curatoren nemen voor de onderhandelingen is niet bekend. Maar er wordt gedacht in dagen en niet in weken. Veel patiënten zijn boos dat het ziekenhuis failliet is: 
</doc>
<doc id="167" genre="news" gender="?">
KLJ bouwt net voor de verkiezingen nog een stevig feestje
  Moorslede - Na een geslaagde startdag organiseert KLJ Moorslede aanstaande zaterdag haar jaarlijkse Prettige Pretfuif. Die lokt ieder jaar heel wat feestvierders naar Moorslede. Net voor de verkiezingen bouwt KLJ Moorslede nog een stevig feestje. De Prettige Pretfuif lokt ieder jaar jongeren van uit de ganse regio naar Moorslede. Ook dit jaar verwacht de KLJ, dat bij de start van het nieuwe werkjaar vijftien nieuwe leden mocht verwelkomen, heel wat feestvierende jongeren. De fuif gaat door in de loods Deryckere langs de Gentsestraat in Moorslede. Vanaf 21 uur staan onder andere Daws & Dhelay en DJ Laurens er achter de draaitafel. De KLJ wist ook de bekende dj Mark with a K te strikken voor een set. Een speciale lichtshow moet nog voor extra ambiance zorgen. De KLJ serveert ook verschillende cocktails. De inkom voor de fuif bedraagt zes euro.
</doc>
<doc id="168" genre="news" gender="?">
Kavanaugh ingezworen: hooggerechtshof maakt ruk naar rechts
 Brett Kavanaugh is een paar uur na de beslissende stemming van de senaat ingezworen als opperrechter. Dit gebeurde in een kleine ceremonie aan het hof. President Trump heeft verheugd gereageerd op de goedkeuring voor Kavanaugh. „Ik feliciteer de senaat met het goedkeuren van een fantastische kandidaat.” Met Kavanaugh haalt Trump zijn tweede opperrechter binnen. Dat is op korte termijn een enorme overwinning voor de president. Het benoemen van conservatieve rechters was een van zijn belangrijkste verkiezingsbeloftes. Kavanaughs benoeming zal Trump en de Republikeinen helpen bij de congresverkiezingen over krap een maand. De benoeming heeft ook grote gevolgen voor de lange termijn. Leden van het hooggerechtshof worden voor het leven benoemd. Met de benoeming van een opperrechter kan een president dus nog jaren over zijn graf doorregeren. Kavanaugh is 53, en kan dus waarschijnlijk nog wel dertig jaar mee. Donald Trump heeft verheugd gereageerd Ⓒ AFP Kanaugh gaat een cruciale plek innemen. In het hooggerechtshof zitten negen rechters. Kavanaugh volgt de gepensioneerde Anthony Kennedy op. Kennedy was conservatief, maar was op beslissende momenten vaak de ’zwevende’ stem die ook met de progressieven mee kon stemmen. Met de komst van Kavanaugh is die zwevende stem vervangen door een consequente conservatief. Van Kavanaugh wordt niet verwacht dat hij pragmatisch zal stemmen, waardoor de koers van het hooggerechtshof een flinke ruk naar rechts zal maken. Met een conservatief hooggerechtshof zal ook de koers van het land veranderen. In het hooggerechtshof wordt de Amerikaanse grondwet getoetst. De rechters beslissen over grote maatschappelijke kwesties, zoals abortus en het recht op wapens. Senator Mitch McConnell loopt met zijn medewerkers door het Capitool in Washington na de benoeming van Kavanaugh. Ⓒ EPA De benoeming van Kavanaugh was controversieel. Na de beschuldiging van aanranding door Christine Blaisey Ford, leek zijn benoeming even aan een zijden draadje te hangen. Maar met een Republikeinse president en een Republikeinse meerderheid in de senaat was er weinig dat tegenstanders konden doen. Voor Democraten bleef er niet veel meer over dan protesteren. Bekijk ook: 
</doc>
<doc id="169" genre="news" gender="?">
Luxeprobleem Kasper Dolberg is terug en Ajax gaat door met winnen
 Champions League Ajax won in blessuretijd van Benfica: 1-0. De Deense spits Kasper Dolberg stond voor het eerst in de Champions League in de basis. Hij is terug. De witte raaf van Ajax, die er opeens was, en ook weer verdween. Kasper Dolberg, 21 is hij net geworden. Je zou hem – het talent Dolberg – bijna zijn vergeten, in een periode dat andere jongelingen als Matthijs de Ligt en Frenkie de Jong de schijnwerpers op zich gericht kregen. Het is goed hem weer te zien voetballen, dinsdagavond in de Johan Cruijff Arena tegen Benfica (1-0). Zijn debuut als basisspeler in de Champions League. Fases onzichtbaar – zoals hij dat kan zijn, tot hij er opeens is. Altijd óp of net tegen de grens van de laatste verdedigingslinie aan, de diepte zoekend. Ajax-Benfica – het is een heerlijke, fysieke, intense pot, in hoog tempo met veel kansen, de meeste voor Ajax. In blessuretijd, opeens, eigenlijk uit het niets: een getoucheerd afstandsschot van Noussair Mazraoui. Boem, raak. De Arena danst. Weer Mazraoui, net als tegen Bayern München. Door de zege blijft Ajax gedeeld eerste met Bayern en is het vier punten los van Benfica. Over twee weken wacht het duel in Lissabon. Het is een luxekeuze, de spitspositie bij dit Ajax. In het eerste groepsduel tegen AEK begon de oude vos Klaas-Jan Huntelaar, tegen Bayern alleskunner Dusan Tadic en dinsdag dus Dolberg. Hij heeft zijn plek heroverd, scoorde drie keer in de eredivisie. Maar is zichtbaar nog niet de Dolberg van voorjaar 2017. De aannames, het wegdraaien, de handigheidjes – de automatismen ontbreken nog. Het is een aantrekkelijke positie, bij dit Ajax, met deze aanvalslinie vol rasvoetballers. Twintigste minuut: passje Hakim Ziyech, Dolberg eindelijk even los, één op één met de Benfica-doelman Odisseas Vlachodimos, aanname net niet perfect, afronding niet precies genoeg, eindigend op de linkervoet van de keeper. Zijn moment, niet verzilverd. Hij is moeilijk te peilen. Jongen van het platteland, opgegroeid in het Deense dorp Voel. Koelbloedig, emotieloos en mysterieus, wordt hij genoemd. Geen prater, strakke blik, zelden een lach. „Er gebeurt best veel in mijn hoofd, hoor”, zei hij eind 2016 in een interview met NRC . Hij beleefde zijn doorbraak, dat seizoen. Kwikzilverachtige loopacties, elastische voeten, schitterende goals. Ajax had zijn spits. Een godenzoon leek geboren. Veel herinneringen aan hem gaan terug naar die tijd. De krachttoer die leidde tot de Europa League-finale dat seizoen, was ook zijn pièce de résistance . Velen dachten dat hij zou vertrekken – zo jong, zo goed. Ajax zou, die zomer van 2017, een bod van 50 miljoen euro van AS Monaco hebben afgewezen. „Ik wilde sowieso hier blijven”, zei Dolberg deze week tegen Ajax TV. Huntelaar kwam die zomer. Als back-upspits, zo was het idee. Dolberg zou eerste spits blijven, werd vanuit de clubleiding benadrukt. Het liep anders. Vormcrisis bij Dolberg, weinig goals, een maandenlange voetblessure. Een verloren seizoen. Huntelaar nam zijn plek in. Af en toe was er op tv een flard Dolberg te zien, als hij op de tribune in de Arena zat. Hij was op het WK met Denemarken, speelde een kwartier tegen de latere wereldkampioen Frankrijk. Terug bij Ajax raakte hij opnieuw geblesseerd, een buikspierkwetsuur. Wie dacht nog aan Dolberg, begin dit seizoen? Zie Huntelaar vuile meters maken, meeverdedigen, excelleren, scoren – en regelmatig missen. Dolberg mist de voorbereiding, is er de volledige kwalificatiereeks voor de Champions League niet bij. Een maand terug maakt hij voor het eerst weer speelminuten, tegen PSV. En vecht zich terug in de basis, verwijst Huntelaar naar de reservebank. Deze week tekende hij bij tot medio 2022. „Ik voel me sterk en goed en fit, ik ben zeker sterker dan voor de blessures”, zei hij. „Ik ben hongerig. Hongerig om te spelen en hongerig om te scoren.” Dinsdag lukt het hem niet. Noussair Mazraoui was nu de man. Bayern München heeft de uitwedstrijd bij AEK Athene met 0-2 gewonnen . De goals kwamen op naam van Javier Martínez en Robert Lewandowski. Door de winst staat Bayern net als Ajax op zeven punten uit drie wedstrijden . De Duitsers wonnen eerder uit bij Benfica (0-2) en speelde in München gelijk tegen Ajax (1-1). PSV speelt woensdagavond thuis tegen Tottenham Hotspur. Na nederlagen in de eerste twee duels tegen FC Barcelona (4-0) en Internazionale (2-1) is een overwinning nodig om in ieder geval uitzicht te houden op overwintering in Europa. PSV-coach Mark van Bommel blikte dinsdag in het Philips Stadion in Eindhoven tijdens het gebruikelijke persmoment vooruit op de wedstrijd tegen de Spurs. Maar niet voordat hij zijn onvrede had uitgesproken over de beoordeling van de prestaties van zijn ploeg in de Champions League. „Alleen het resultaat was niet goed. We hebben in mijn ogen al twee keer top gepresteerd. Waar veel mensen in Nederland zeggen dat dat niet zo is, maar ik vind van wel.” Tottenham Hotspur is net als de Nederlandse landskampioen nog puntloos. Van Bommel: „Tottenham heeft gewoon een heel goede ploeg. Ze hebben heel veel wapens en spelers die het verschil kunnen maken. Ik verwacht een wedstrijd met weinig doelpunten.” (ANP)
</doc>
<doc id="170" genre="news" gender="?">
Directielid Nationaal Coördinator Groningen stapt op
 Jeroen de Boer is na Hans Alders het tweede directielid van de Nationaal Coördinator Groningen dat opstapt. Jeroen de Boer stopt als directielid van de Nationaal Coördinator Gronigen (NCG). Hij is na de in mei opgestapte Hans Alders het tweede directielid dat de organisatie voortijdig verlaat. Volgens een verklaring van de NCG sloot de “ingezette koers niet aan bij zijn visie”. De NCG is zowel de titelfunctie van de persoon die de organisatie leidt als de organisatie zelf. Dat is een samenwerkingsverband van tien Groninger gemeenten in het aardbevingsgebied, provincie Groningen en Rijksoverheid dat werkt aan de versterking van woningen en gebouwen in de regio en zich bezighoudt met het schadeherstel. Een verdere toelichting voor het vertrek van De Boer wordt niet gegeven. Hij staat bekend als een vertouweling van Alders. Zo was hij zijn adviseur toen Alders nog commissaris van de Koningin was in Groningen (1996-2007). Alders stapte in mei op als Nationaal Coördinator Groningen uit onvrede over een besluit van Eric Wiebes (Economische Zaken en Klimaat, VVD). Die zou zich volgens hem niet aan afspraken houden over de versterking van 1.600 Groningse huizen. Volgens RTV Noord zou het opstappen van De Boer te maken hebben met de “verslechterde sfeer” bij de NCG sinds Alders er weg is. Waarnemend NCG Herman Sietsma zou met De Boer niet op één lijn zitten. Een woordvoerder van de NCG houdt het alleen bij de eerder gemelde verklaring dat De Boer het niet eens was met de ingezette koers. De Boer stopt per 1 december.
</doc>
<doc id="171" genre="news" gender="?">
&#8216;Rijk moet meebetalen aan opruimen drugsafval&#8217;
 Dat stellen gemeenten en landelijke organisaties in een brief aan de Tweede Kamer. Door de toename van het aantal dumpingen groeit het ‘probleem ons boven het hoofd’. Gemeenten en een aantal landelijke organisaties willen dat het Rijk gaat meebetalen aan het opruimen van drugsafval. Door de toename van het aantal drugsdumpingen “groeit het landelijke probleem gemeenten en de samenleving boven het hoofd”, staat in een woensdag verstuurde brief aan de Tweede Kamer. Uit cijfers van de politie blijkt dat het aantal dumpingen van drugsafval ook sterk toenemen. In 2014 vond het 159 keer plaats, vorig jaar waren er 206 dumpingen. Ook dit jaar lijkt het aantal verder te stijgen. Volgens de Vereniging van Nederlandse Gemeenten (VNG), een van de ondertekenaars van de brief, kunnen de opruimkosten oplopen tot in de tienduizenden euro’s. In de brief pleiten ze om een oude subsidieregeling in ere te herstellen. In 2014 betaalde het ministerie van Infrastructuur en Waterstaat tot 50 procent van de kosten voor het opruimen van drugsafval. Deze cofinanciering is eind vorig jaar stopgezet. Volgens een woordvoerder van de VNG is het hard nodig dat er weer “een structurele regeling” komt zodat grondeigenaren en gemeenten niet alleen opdraaien voor de kosten. In een reactie stelt een woordvoerder van het ministerie van Infrastructuur en Waterstaat (I) dat er was afgesproken dat de Rijksoverheid in de periode 2014 tot 2017 jaarlijks één miljoen euro beschikbaar stelt en dat er nu “gesprekken lopen over een structurele oplossing”. De woordvoerder stelt: “Iedereen is het er over eens dat particulieren niet de dupe mogen worden van het dumpen van drugsafval”. De vraag is nu wie opdraait voor de kosten in de komende jaren. Volgens de woordvoerder van het ministerie I is nog niet al het gereserveerde geld gebruikt door gemeenten en provincies. In de brief verwijzen de landelijke organisaties, onder wie Federatie Particulier Grondbezit (FPG) en Land- en Tuinbouw Organisatie Nederland (LTO), ook naar de recente ontwikkeling van het dumpen van drugsafval in woonwijken. “Boeren, boswachters, ondernemers en inwoners worden steeds vaker geconfronteerd met giftig drugsafval dat op hun terrein is gedumpt door criminelen. Een triest dieptepunt is inmiddels bereikt met dumpingen en brandstichtingen in woonwijken”. Begin deze maand werd midden in een woonwijk in Eindhoven een uitgebrande vrachtwagen aangetroffen die vol zat met vaten chemicaliën. Bij de brand kwam het giftige zoutzuurgas vrij. Een paar dagen later moesten meerdere straten in Nijmegen worden afgesloten nadat een vrachtwagen een bijtend zuur had gelekt.
</doc>
<doc id="172" genre="news" gender="?">
Snelheidscontrole op de Rijksweg in Machelen
  Deinze / Zulte - De politiezone Deinze-Zulte controleert op donderdag 4 oktober jouw snelheid op de Rijksweg (N43) in Machelen. Bij een eerdere flitsbeurt werden daar 793 voertuigen gecontroleerd.86 daarvan of 10,84 % lieten zich toen betrappen op een te hoge snelheid.
</doc>
<doc id="173" genre="news" gender="?">
‘Dit theaterstuk gaat ook over je niet meer thuis voelen in een systeem’
 Theater Het stuk ‘Thuislozen’ zet de schijnwerper op daklozen en andere mensen om wie we anders met een boogje heen lopen. „Samenleven is niet zo moeilijk.” ‘Het is emotioneel zwaar om gesprekken met verslaafden te voeren. Vijf jaar geleden had ik dat er niet bij kunnen hebben”, zegt Anne-Rose de Bruyn, hulpverlener in Utrecht. Wat haar bijzonder maakt is dat ze een verleden heeft als dakloze en verslaafde. Net als Rik de Zwart, die werkt bij de Utrechtse nachtopvang. „Al mijn collega’s zijn ex-verslaafden. Sommigen hebben het er nog moeilijk mee.” En net als Fred Smit, die een eigen stichting oprichtte nadat hij zijn persoonlijke crisis overwon: „Als je ballon wil varen, moet je wel eerst je ballast laten vallen.” Op een zonnige septembermiddag praten de drie hulpverleners in de tuin van Theaterhuis De Berenkuil in Utrecht met theatermaakster Adelheid Roosen over hun werk als ‘ervaringsdeskundige’. Roosen maakt met Thibaud Delpeut, regisseur en artistiek leider van Theater Utrecht, de voorstelling Thuislozen . Dat theaterstuk van de Zweedse toneelschrijver Lars Norén voert een tableau van daklozen en verschoppelingen op, waaraan Delpeut en Roosen elke avond twee ‘lokale helden’ toevoegen, zoals De Bruyn, De Zwart en Smit, maar soms ook ambtenaren of wethouders. NRC Cultuurgids Wat moet je deze week zien, horen of luisteren? Onze redacteuren tippen en recenseren. In het tuingesprek gaat het over de frustrerende bureaucratie in de zorg. Roosen: „Waar ik innerlijke razernij over voel, is dat er geld vloeit naar management, maar niet naar jullie, terwijl jullie zo dicht op de mensen staan.” Smit: „Wij durven het aan persoonlijk te zijn, terwijl anderen zeggen dat we te dicht op de cliënt zitten.” De Bruyn: „Hulp verlenen is een kwestie van betrokkenheid. Het zou mooi zijn als dat uit de voorstelling blijkt.” Smit geeft een voorbeeld. „Als ik een cliënt wil helpen verhuizen, moet ik bij de gemeente een rits formulieren invullen om een auto te kunnen huren. Maar als ik een schreeuw geef in mijn netwerk, vind ik in no time iemand met een busje. Alles is overmatig gereguleerd. Terwijl dit soort zorg vraagt om houtje-touwtje-oplossingen.” Dat doet Roosen schateren van enthousiasme: „Een geweldige term. Ja, we hebben meer houtje-touwtje nodig!” Roosen vraagt ook naar hun persoonlijke ervaringen als daklozen. Wat ze alledrie herkennen bij de mensen die ze nu helpen, is het gevoel van wanhoop, van eenzaamheid en minderwaardigheid. De Bruyn: „In de Sleep Inn ging ik elke avond slapen in de hoop dat ik niet meer wakker zou worden. Ik dacht erover wat ik zou moeten doen: voor de trein springen of iets anders. Maar ik ontdekte dat ik nog de drang had om te leven. Onder meer omdat ik de behoefte voelde om mijn kinderen weer te spreken.” Die behoefte voelde De Zwart ook. Na twee jaar dakloos te zijn geweest, gaat het beter. „Ik voelde me nutteloos, maar er is genoeg dat ik kan. Ik slaap slecht en ik word nog elke dag om vijf uur wakker, maar om vijf over vijf loop ik alweer te fluiten.” Smit had een goede baan, maar belandde voor een jaar in de nachtopvang. „Mijn sensitiviteit raakte ik kwijt. Als je je zo nederig voelt, gebeurt dat kennelijk. Voor die tijd kon ik van een klassiek muziekstuk horen welke uitvoering het was. Die gevoeligheid heb ik gelukkig terug.” Hij schrikt nog wel eens van zichzelf. „Een paar weken geleden besefte ik dat ik nog iedere avond mijn portemonnee in mijn kussensloop deed. Dat is een gewoonte uit de opvang. Dan merk je, ook al gaat het beter, hoe diep de littekens zijn.” Smit, De Zwart en De Bruyn staan op het podium als Thuislozen in Utrecht speelt en dus volgt op het gesprek een repetitie in een zaaltje binnen. Roosen posteert Smit en De Bruyn op de grond en creëert intimiteit door haar hoofd in de schoot van De Bruyn te leggen. Ze vraagt haar te vertellen over haar verslaving. De Bruyn vertelt over het moment dat ze, als in een nachtmerrie, ontwaakte in een winkelstraat en niet wist waar ze was. Dat levert een mooie, beladen scène op. Krijg hier een kijkje achter de schermen tijdens het repeteren en maken van ‘Thuislozen’.  Om die concrete vermenging van theater en werkelijkheid is het Delpeut en Roosen te doen, leggen ze die avond uit op het kantoor van Theater Utrecht. De eis tot zelfredzaamheid in de hedendaagse samenleving is moordend, zegt Delpeut. „Norén confronteert ons met mensen die dat niet aankunnen en geeft een inkijk in hun wereld. De lokale betrokkenen doen mee om te laten zien hoe zij werken met zulke mensen.” Dat moet voor bezoekers die zich aangesproken voelen, de stap verkleinen om zelf in actie te komen. De misstand die ze willen aankaarten en een belangrijke reden om Thuislozen op te voeren, is de sanering van de geestelijke gezondheidszorg in 2011 door toenmalig minister van Volksgezondheid Edith Schippers (VVD). Zij besloot tot een bezuiniging van 600 miljoen euro om de stijgende kosten van de zorg af te remmen. Delpeut: „Door de bezuinigingen op de geestelijke gezondheidszorg belanden mensen nu onnodig op straat. Terwijl je als maatschappij deze mensen zorg en veiligheid zou moeten bieden. Doen alsof dat niet kan, is de grootste kul. Ik draag deze voorstelling dan ook op aan Edith Schippers”, zegt Delpeut. En hij bedoelt: met de middelvinger. De personages die Norén opvoert, zijn als het ware die patiënten op straat. Het zijn daklozen, junks, alcoholisten en mensen met psychische problemen; mensen om wie we in het dagelijks leven al gauw met een boogje heen lopen. Waarom is dat? Roosen: „Ik denk dat je schrik hebt voor de schaduw in jezelf. Die wil je niet wakker maken.” Voor Delpeut is het een kwestie van schuldgevoel, omdat we de ander niet kunnen helpen. Een schuldgevoel dat niet terecht is, zegt hij, omdat het je eigen kwetsbaarheid en angsten camoufleert. In Thuislozen kiezen sommige personages er bewust voor om buiten de samenleving te staan. Zoals de directeur, die zijn baan heeft opgezegd, zijn gezin heeft verlaten en op straat leeft. Hij is blij, omdat hij vrij is. En niet ieder personage is dakloos: Delpeut: „Anna, het personage dat Ilke Paddenburg speelt, heeft een flatje maar durft daar niet heen. Thuislozen gaat ook over je niet meer thuis voelen in een systeem.” Door een voorstelling met een activistische inslag hopen de makers bij te dragen aan veranderingen. Delpeut: „Ik heb een diepgevoelde overtuiging dat theater meer kan zijn dan een gepermitteerde schuldbelijdenis. Publiek wil eerst een catharsis en dan witte wijn. Want we zijn slim genoeg om de metafoor te doorgronden, maar we voelen ons een eenling tegenover het systeem en laten het bij de vraag wat we zouden kunnen doen.” Nu is hun geloof in de kracht van het theater om mensen te veranderen „bescheiden en deemoedig”. Maar Delpeut meent wel dat theater de aanzet tot handelen kan vergroten. Emoties vervliegen snel, dus moeten ze snel verzilverd worden. „Waarom lijkt de theatermaker niet meer op een autoverkoper? ‘Bent u enthousiast? Dan heb ik hier het koopcontract en kunt u daar tekenen’.” Waar het op aankomt, is dat de mensen die hulp nodig hebben, geholpen moeten worden. En dat we, naar een citaat van Dostojevski in de voorstelling, daar met zijn allen verantwoordelijk voor zijn. Delpeut: „Ons is wijsgemaakt dat de westerse samenleving totaal geïndividualiseerd is. Terwijl veel mensen zo niet leven. Je medemenselijkheid tonen behelst in principe niet meer dan een halfje wit halen voor je zieke buurvrouw. Samenleven is niet zo moeilijk. Haal dat halfje brood!” Roosen: „Een voorstelling is een voorstel. Ons voorstel is je schuchterheid af te leggen en je af te vragen: wat staat hier voor mens? Dat aangaan hoort bij het avontuur van het leven. Van zo’n ontmoeting kun je soms een optater krijgen, maar is dat erg?” Theater Utrecht met Adelheid : Thuislozen. Tournee t/m 1 december 2018. Info: theaterutrecht.nl
</doc>
<doc id="174" genre="news" gender="?">
Rob Toornend zag veel dwaasheid om zich heen
 In deze rubriek elk weekeinde een necrologie van iemand die recent is overleden. Rob Toornend (1934-2018) was ingenieur maar ook een man van het woord. Hij schreef sonnetten. Wat herken je in jezelf, wanneer je aan het einde van je leven terugkijkt? „Een ingenieur pakt het systematisch aan, hij inventariseert, analyseert en tracht conclusies te trekken.” Daarna kan het ogenschijnlijk eenvoudige antwoord luiden: „De uitdaging aangaan, gevolgd door de rust. Een rommelhok schoonmaken, de tuin ordenen.” Het staat op bladzijde 263 van Een vrij man in een druk bestaan, een terugblik op zijn leven die ingenieur Rob Toornend een jaar of tien geleden samenstelde voor intimi. Het is het verslag van een leven lang hard werken aan het hoofd van een adviesbureau voor bouwmanagement („De zin van het leven is bezig zijn”), terwijl tegelijk zijn vrouw en twee kinderen het belangrijkst waren: „Het gezin staat altijd centraal.” Robert Adriaan Toornend overleed 21 september na een kort ziekbed, op 83-jarige leeftijd. Hij was 21 toen hij Conny ontmoette, zij was toen 17. Ze waren 57 jaar getrouwd. „Mijn vader heeft zijn hele leven veel plezier gehad in zijn werk, maar onze liefde voor hem schuilt meer in zijn talent voor de kleine, gewone en intieme kanten van het leven”, zei hun zoon Paul (51) op de herdenkingsdienst. Hun vader was altijd druk, maar de kinderen merkten het niet. „Tussen de middag at hij thuis. En ’s avonds werkte hij beneden aan een bureau dat in de huiskamer stond. Later had hij een werkkamer, maar die was op de begane grond en de deur stond altijd open.” Paul en zijn zus Marlies zijn beiden ingenieur geworden, zoals eerder Rob Toornend zíjn vader opvolgde door de bouw in te gaan. Dat was niet de bedoeling: hij wilde piloot worden, maar bleek kleurenblind. Na een studie tot civiel ingenieur (die hij zelf betaalde door tegelijk les te geven), ging hij als ambtenaar aan de slag bij de Afdeling Tunnelbouw van de Amsterdamse Dienst Publieke Werken. Daarna stapte hij over naar het bedrijfsleven. In 1971 begon hij voor zichzelf. Op het hoogtepunt telde Toornend & Partners zo’n 35 medewerkers. Het bedrijf was onder meer betrokken bij de bouw van de Stopera en de Noord/Zuidlijn in Amsterdam. Na zijn pensionering bleef Rob Toornend bezig, nu vooral als deskundige in bouwzaken bij de rechtbank. Rob Toornend was een man van woorden. Niet alleen maakte hij jarenlang de aantekeningen en notities waarop hij later zijn boek baseerde, ook schreef hij enkele boeken over zijn vak en maakte hij gedichten. Sonnetten. „De keuze voor het vijfvoetige jambe, de veertien regels en het vaste rijmschema is voor een ingenieur passend in zijn constructief gevoel”, staat voorin een van de twee bundels die hij ervan liet maken. Altijd had hij een blok ruitjespapier bij de hand, alles werd voortdurend genoteerd. Paul Toornend: „Van sonnet tot rapport, van memoires tot projectplan, van telefoondroedels tot vergaderverslag.” In dat schrijven, en dan vooral van de sonnetten, lag zijn drang naar vrijheid besloten. „Autonoom,” zegt zijn zoon, „is dé karakterisering van mijn vader: hij had een kritische geest en een afkeer van gezag om het gezag”. Helen van Asch (76), jarenlang zijn secretaresse: „Rob had een beschouwende kant, hij doorzag het meteen als mensen wel uitgebreid praatten, maar niet deskundig waren.” Zelf schreef Rob Toornend in zijn boek dat hij „veel onrecht en dwaasheid” om zich heen zag. Die scherpe blik had tot gevolg dat hij zich stoorde wanneer niet de inhoud van het werk, maar geld verdienen centraal stond. Door zijn „rechttoe, rechtaan-aanpak”, zoals hij het zelf noemde, waren er dan soms aanvaringen. „Of je verandert, of je vertrekt, zo doorgaan is voor mij onaanvaardbaar”, citeert hij zichzelf uit een twistgesprek, waarvan er meerdere zijn opgenomen in het boek. Helen van Asch: „Hij had een gelijkmatig humeur, maar met mensen die doordramden terwijl ze ongelijk hadden, kon hij niet overweg. Zelf liet hij altijd de inhoud voorgaan, vanuit die integriteit deed hij geen concessies.” Paul Toornend: „Mijn vader was niet vaak kwaad, maar als hij het was, had hij meestal gelijk en waren zijn argumenten redelijk.” De vele mensen die hem na stonden, ervoeren hem allereerst als een aimabele, warme man. „Hij had ook altijd dat schalkse lachje”, zegt Helen van Asch. Op zijn afscheid van de zaak, december 1999, kwamen meer dan vijfhonderd mensen af. In het laatste hoofdstuk van zijn boek, ‘Op naar de zeventig jaar’, vat Rob Toornend het zo samen: „Een aantal mogelijkheden heb ik afgewezen of genegeerd, vanuit mijn gedachten over betrekkelijkheid van rijkdom en eer in relatie tot vrijheid. Ik wilde geen concessies doen aan mijn opvattingen over hoe bezig te moeten zijn – en dat sluit bepaalde zaken uit. De eigen wijze wordt dan beoordeeld als eigenwijs en de eigen weg als niet willen voegen.” Maar dat is terugkijkend niet erg, integendeel: „Die rode draad in mijn belevenissen zie ik met een zekere voldoening. En tot mijn verrassing word ik daar positief op aangesproken.”
</doc>
<doc id="175" genre="news" gender="?">
Renske stript
 Renske de Greef gidst u wekelijks langs de valkuilen van het moderne leven. Een jaar geleden begon de #MeToo-beweging. Wat gebeurde er met de beschuldigden, hoe gaan bedrijven en organisaties ermee om, en hoe staan we er nu voor? NRC maakt deze week in een reeks artikelen de balans op van een jaar #MeToo.  Lees hier de andere verhalen: 1. Zijn bedrijven en organisaties veranderd als gevolg van #MeToo? 2. De werknemer die klaagt over seksuele intimidatie ruimt meestal het veld 3. Essay van Joyce Roodnat: #MeToo gaat door want er wordt nog steeds weggekeken 4. Waar zijn Kevin Spacey en Louis CK en andere gevallen sterren gebleven? 5. In de lompe puberfilms uit de jaren tachtig waar Brett Kavanaugh naar keek zijn meisjes er voor de jongens 6. Interview seksactiviste Jaclyn Friedman: Alleen ‘ja’ betekent ‘ja’ 7. Interview seksuologe Ellen Laan: Beschuldigen is helemaal niet makkelijk
</doc>
<doc id="176" genre="news" gender="?">
Baas kan stoppen met roken het beste belonen
 Maastricht - Afschrikwekkende plaatjes op pakjes sigaretten, steeds hogere accijns en een stoptober-campagne met Katja Schuurman, er wordt van alles geprobeerd om mensen te laten stoppen met roken. Maar wat echt werkt, is stoppers belonen met geld, blijkt uit onderzoek van de universiteit van Maastricht. De baas kan daar een rol bij spelen. 
</doc>
<doc id="177" genre="news" gender="?">
Hondenloopweide en wandelweg krijgen voorrang op hoogbouw
  Merchtem -  Het gemeentebestuur van Merchtem kocht een perceel van 30 are naast de site ‘Staels’ om het OCMW-park uit te breiden en een hondenloopweide aan te leggen. Een ander perceel langs de Sint-Jansstraat werd als doorsteek gekocht.  Het gemeentebestuur van Merchtem kocht een perceel van 30 are naast de site ‘Staels’ om het OCMW-park uit te breiden en een hondenloopweide aan te leggen. Een ander perceel langs de Sint-Jansstraat werd als doorsteek gekocht. “We zijn hiermee al een jaar bezig, maar hebben die onderhandelingen discreet gedaan”, legt schepen van Ruimtelijke Ordening David De Valck (Open VLD) uit. “Het terrein was eigendom van een firma die in faling was gegaan. Dat vergt nogal wat procedures, maar kijk: eindelijk konden we het perceel naast de vroegere industriële site ‘Staels’ aan de Gasthuisstraat kopen, een investering van 20.000 euro. Het perceel is zo'n 30 are groot en ligt in overstromingsgevoelig gebied. We willen er nu een hondenloopweide van maken.” “Veel vraag naar” De gemeente kocht ook een tweede perceel aan. “Voor een perceel met oude bebouwing in de Sint-Jansstraat betaalden we 125.000 euro. Dat geeft aansluiting op de hondenloopweide. Niet onbelangrijk: door die aankoop worden alle trage wegen richting OCMW-park, dat zo'n 3 hectare groot is en al een gegeerd wandelgebied is in het centrum van de gemeente, aan mekaar gelinkt. Je kan nu doorsteken van de Gasthuisstraat, Sint-Jansstraat en OCMW-park naar de Dendermondestraat richting centrum.” Er is een goede reden om Merchtem een hondenloopweide te geven. “Als je rekent dat een kwart tot de helft van de gezinnen in Groot-Merchtem een hond heeft, dan kom je uit op zo'n 1.000 à 2.000 hondeneigenaars. Er was veel vraag naar en we gaan er dus op in. Hiermee pakken we ook de problematiek van hondenpoep aan”, zegt De Vack, die er zelf wandelt met zijn golden retriever ‘Guapa’ van 14 jaar oud. Doorsteek Schepen van Openbare Werken Paul Van Den Eynde (Open VLD), momenteel waarnemend burgemeester omdat andere leden van het schepencollege met vakantie zijn, woont vlakbij de hondenweide en vindt het project uitstekend. “Hier komt een belangrijke doorsteek voor wandelaars tot stand. Er zal ook een ontsluiting zijn voor onze technische dienst, die nu langs de achterzijde het OCMW-park kan inrijden met een vrachtwagen. Vroeger moesten ze voor bijvoorbeeld het aanvullen van de wandelpaden met houtschilfers met kruiwagens heen en weer rijden, nu hebben ze dus rechtstreeks toegang.” Met deze keuze wordt een bewering die in de aanloop naar de verkiezingen opdook, ontkracht. “Volgens sommige partijen gingen wij hier een hoogbouw toelaten. Kijk: dat is niet het geval. Maar door de discrete onderhandelingen, konden we hierover tijdens de campagne niet communiceren.”
</doc>
<doc id="178" genre="news" gender="?">
SP-A voorzitter Pol Vandyck zet stap opzij in Tremelo
  Tremelo - Met 945 stemmen en 8,9% bezit de SP.A in Tremelo vanaf 1 januari 2019 nog slechts over 1 zetel. Deze gaat naar lijsttrekker Katrien Van Gilse, die 270 voorkeursstemmen behaalde. Voorzitter Pol Vandyck, die er als lijstduwer 231 behaalde, besliste reeds op zondag, na bekendmaking van het tegenvallende verkiezingsresultaat, om een stap opzij te zetten. "Ik ga in mijn eentje oppositie voeren in de gemeenteraad", reageerde Van Gilse. "Pol wil inderdaad de fakkel doorgeven. We zullen binnenkort een voorzittersverkiezing organiseren. Maar we hebben een goede bestuursploeg en zullen het politieke werk dus verder zetten."
</doc>
<doc id="179" genre="news" gender="?">
Twee vrienden stappen in een Fiat. Ze komen nooit meer terug
 Vermissing Piet Hölskens en Hans Martens verdwenen 44 jaar geleden. Een ontknoping in de zaak is dichterbij dan ooit, na nieuw onderzoek in de bodem van een meer in het Brabantse Liessel. Zijn de twee stratenmakers vermoord? Halverwege jaren zeventig is de Zanzibar in Deurne de plek waar je moet zijn. Als alles dicht is, is de Zanzibar nog open. Op zaterdag 16 maart 1974 is Jan Hölskens er op stap met zijn vrouw en vrienden. Die nacht komt hij in de Zanzibar zijn acht jaar jongere broer Piet tegen. Dat gebeurt niet wekelijks. Stratenmaker Piet is 22 jaar en heeft zijn eigen leven. Kort voor drie uur ’s nachts zegt Piet tegen broer Jan: „Ik ga nu weg, maar als ik terugkom heb ik meer geld dan jij.” Hij vertrekt, in zijn rode Fiat Coupé 850, met zijn vriend Hans Martens (21). Piet en Hans komen nooit meer terug. In het begin denkt Jan Hölskens dat zijn broer wel weer zal opduiken. Dagen verstrijken, daarna maanden. Er wordt overal gezocht, de politie wordt ingeschakeld. Geen nieuws over Piet. Jans vader rookt zwijgend sigaartjes, en kijkt vooral naar de grond. Een jaar na de verdwijning overlijdt hij. Van verdriet, denkt Jan. Zijn moeder huilt vooral. Ze overlijdt in 1984, zonder dat er ook maar iets bekend is over haar zoon. Ze liggen samen begraven op het kerkhof in Asten. Ontelbare keren heeft Jan daar gestaan. „Ik breng Piet terug”, zegt hij dan. Piet Hölskens en Hans Martens waren jonge stratenmakers met lange haren, dunne snorretjes en afgetrainde lichamen. Ze zetten 44 jaar geleden een vriend thuis af en zijn sindsdien nooit meer gezien. Jaren is naar ze gezocht, door vrienden, familie, bekenden en bij vlagen de politie. Nu is een ontknoping in de zaak dichterbij dan ooit. De afgelopen maanden is de politie diverse malen met apparatuur het water op gegaan, op zoek naar de rode Fiat Coupé. De laatste keer midden juli, in alle stilte. Het leverde een plek op in de bodem van het meer De Brink, waar een object in het zand zit. Dat is mogelijk de auto van Piet Hölskens. Het object ligt erg diep in de bodem, experts van de politie bekijken de komende maanden wat de opties zijn om het boven water te halen. Worden Piet Hölskens en Hans Martens dan na al die jaren gevonden? En zijn ze slachtoffer geworden van een strafbaar feit? Kort na de verdwijning van Piet en Hans denken nog weinig mensen aan een misdrijf. Ook Piets broer Jan Hölskens niet. „Misschien zaten ze wel in het buitenland, dachten wij in het begin.” Volgens Jan doet de politie niet veel aan de zaak in die eerste jaren. De familie Hölskens grijpt alles aan om aan meer informatie te komen. Ze roepen zelfs de hulp in van paragnosten. Maar het leidt tot niks. Tot eind 2012. In december gaat de telefoon bij Riena Martens, de zus van Hans. Het is een politieman. Hij heeft schokkend nieuws. Riena krijgt te horen dat na 38 jaar een getuige zich bij de politie heeft gemeld. En dat die getuige heeft verteld dat Hans en Piet vermoord zijn. „Het was zo onwerkelijk”, vertelt Riena. „Na al die jaren dat belletje, uit het niks.” De politieman wil niet vertellen wie de getuige is, of wie de dader zou zijn. Wel vertelt hij dat de vrienden vermoord zouden zijn vanwege een geheime relatie die Hans zou hebben gehad met een getrouwde vrouw. Haar echtgenoot zou hem uit wraak naar een afgelegen plek hebben gelokt en hem hebben vermoord. Piet reed en werd derhalve ook omgebracht. De agent vraagt of dit een belletje doet rinkelen bij Riena. Dat doet het niet. Riena moet beloven met niemand over de informatie praten. Een paar dagen later volgt er een gesprek met een wijkagent, hij komt bij Riena thuis. Die bevestigt het hele verhaal. Volgens de getuige, vertelt de agent, zou het goed mogelijk zijn dat de lichamen van Hans en Piet net over de grens liggen. De vermeende dader zou in 1974 in Duitsland voor zijn werk aan de weg hebben gewerkt. Riena: „Dat zou een ideale plek zijn om twee lichamen te verstoppen.” Riena hoort daarna niks meer van de politie. Ze vertelt het verhaal alleen aan haar zussen en broer. Het heeft haar veel verdriet gedaan, zo vertelt ze. „Ze halen de zaak weer open door dat telefoontje en vervolgens hoor je niks meer, hoewel ik nog wel meerdere keren heb gebeld. Dat was heel moeilijk.” Dan wordt het 2014. Jan Hölskens is weer in de vermissingszaak gedoken en is om die reden op zoek naar foto’s van Hans Martens. Hij komt in contact met de familie Martens. Die krijgen al snel in de gaten dat Jan het nieuws over de getuige niet heeft gehoord. Ze vertellen hem wat de politie twee jaar eerder heeft verteld. Jan is woedend. Jan: „Ik dacht: waarom is de politie mij vergeten? En meteen daarna kwam het besef: ze zijn vermoord. Mijn hoofd tintelde. Ik zakte door de grond. Ze. Zijn. Vermoord.” De politie Oost-Brabant erkent inmiddels dat de communicatie met de families in de zaak niet goed is verlopen. De politie biedt excuses aan en belooft beterschap. Uiteindelijk bevestigt een agent in een e-mail aan Jan Hölskens het verhaal. De rechercheur schrijft dat er op 13 december 2012 informatie binnen is gekomen bij de toenmalige Criminele Inlichtingen Eenheid (CIE). Daarbij is de naam van een persoon genoemd, die Hans en Piet naar de plek heeft gelokt en hen daar heeft vermoord. „Hij [de dader] heeft al langere tijd problemen met een van de mannen”, mailt de rechercheur. „Hij heeft die man tijdens een ruzie doodgestoken en de vriend ook omdat die getuige hiervan was. Hij heeft de twee lijken in een auto meegenomen naar Duitsland waar hij […] de lijken gemakkelijk kon laten verdwijnen.” En de agent heeft meer nieuws: mochten Piet en Hans inderdaad zijn vermoord, dan is hun zaak verjaard. Sinds 2006 kunnen moorden niet meer verjaren, maar dat geldt niet voor moorden die gepleegd zijn voor 1988. Dat heeft gevolgen voor het onderzoek van de politie, zo schrijft een rechercheur aan Jan. Strafrechtelijk zijn er voor de politie geen opsporingsmogelijkheden meer. De politie kan wel zoeken naar Piet en Hans, maar zal geen onderzoek doen naar een mogelijke dader. Jan Hölskens gaat zelf op onderzoek uit. Hij komt erachter dat net over de grens, vlak bij Venlo, in 1974 werkzaamheden zijn geweest waarbij de weg openlag. Misschien zijn Piet en Hans daar wel begraven, denkt Jan. Hij doet navraag bij de Duitse autoriteiten, maar dat levert niks op. Inmiddels hebben de nabestaanden van Piet en Hans contact met Judith Houben, van particulier recherchebureau Centaur. Houben heeft zich vastgebeten in de zaak, vertelt ze. Ze praat met tientallen mensen uit de omgeving van Piet en Hans. Houben begint samen met de families een petitie , omdat ze vinden dat moorden van voor 1988 niet mogen verjaren. In mei vorig jaar biedt Jan Hölskens met onder anderen Riena Martens zo’n duizend handtekeningen aan Tweede Kamerleden aan, vergezeld van twee witte doodskisten die ooit bedoeld zijn voor Piet en Hans. Het onderzoek van Houben leidt tot resultaten. Ook zij denkt dat Piet en Hans naar een plek zijn gelokt, en daar zijn vermoord. Maar volgens het onderzoek heeft de dader de lichamen in een meer bij het Brabantse Liessel weggemaakt. Houben zegt op basis van haar onderzoek een sterk vermoeden te hebben wie de dader is: een oud-collega van Piet en Hans, die mee was op kroegentocht. „Ik heb met deze man ook gesprekken gehad. Ik ben vrij zeker van mijn zaak.” Houben wil geen details vrijgeven, uit bescherming van haar bronnen. Ze overhandigt haar hele onderzoek aan de politie. De dader zou volgens het onderzoek van Houben de auto van Piet met de lichamen erin hebben laten verdwijnen. Dat moet gedaan zijn voordat het licht is geworden, op de ochtend van 17 maart 1974. De locatie is niet ver van Deurne. In haar onderzoek komt ze uit op het meer De Brink in Liessel, zo’n zes kilometer verderop. Als de politie in maart dit jaar een zoektocht houdt in het meer, wordt er niks gevonden. Dat kan komen doordat de auto na al die jaren onder het zand is terechtgekomen: sinds 1974 is de diepte in delen van het meer teruggebracht van 27 naar zeven meter. Eind mei doet de politie een tweede poging, er wordt met speciale apparatuur een scan van de bodem gemaakt. De scan levert vijf interessante plekken op, waar ijzerhoudende objecten op of in de bodem kunnen liggen. Midden juli gaat de politie in alle stilte opnieuw het water op, nu met een waterrobot, waarbij de vijf eerder ontdekte locaties nader onder de loep worden genomen. Er blijft één interessante plek over, een object dat zich meters onder de bodem van De Brink bevindt, in het zand. Uit de scan blijkt dat het heel goed een auto zou kunnen zijn. En: omdat er in 1974 een zandweg rond die plek liep, past het goed in het scenario van wat er met Hans en Piet gebeurd zou kunnen zijn. Maar het object kan ook een gezonken boot zijn. Opgraven is nu de volgende optie, maar dat is niet eenvoudig: het object ligt onder 7 meter water en 7 meter zand. De politie Oost-Brabant zal de komende maanden onderzoeken hoe ze het object zorgvuldig naar boven kunnen halen, zegt Bert van het Schip, specialist Vermiste Personen bij de politie. Hij schat de kans dat het gaat om de rode Fiat in als „reëel”. „Maar we moeten zorgvuldig zijn, want als het om de auto gaat, kunnen de stoffelijke overschotten van Hans en Piet er ook in liggen. Daarom verwacht ik dat het nog maanden kan duren voordat we kunnen gaan graven.” Voor de families Hölskens en Martens zijn het spannende weken. Er gaat geen uur voorbij dat ze niet aan hun broers denken. Jan Hölskens: „We zitten nu al zo lang zonder antwoorden, het is heel moeilijk om dat vol te houden.” De families zijn hoopvol over de plek waar de politie nu zal gaan zoeken. Hölskens: „Ik zou geen andere plek dan deze kunnen aanwijzen. We hebben nu een handje hoop dat de werkelijkheid eindelijk boven water komt. Letterlijk en figuurlijk.”
</doc>
<doc id="180" genre="news" gender="?">
Week van de Fairtrade roept op tot eerlijke handel
  Ronse - Van 3 tot 13 oktober loopt de Week van de Fairtrade. Ook Ronse, sinds december 2017 erkend als Fairtrade Gemeente, doet mee. "Op zaterdag 6 oktober is er een publieke marktactie en op zondag 28 oktober houden we ons jaarlijks Fairtrade ontbijt", klinkt het bij Ronse Fairtrade. "Met de marktactie op 6 oktober zetten we eerlijke handel in de kijker", zegt Fernand Van Hoecke van 'Ronse Fairtrade'. "De bezoekers van de zaterdagse markt zullen tussen 10 en 12 uur kennis kunnen maken met de vele producten uit de OXFAM-Wereldwinkel. We zullen proevertjes aanbieden aan de infostand van Fairtrade & Wereldwinkel." "Op zondag 28 oktober is er het jaarlijkse Fairtrade Ontbijt in de zaal COC, van 8.30 tot 10.30 uur", gaat Van Hoecke verder. "Deelname kost 9 euro voor volwassenen en 6 euro voor kinderen. Inschrijven kan nog tot 23 oktober via fairtraderonse@gmail.com."
</doc>
<doc id="181" genre="news" gender="?">
Een basis-Europa met extra clubs
 ‘De EU loopt tegen de grenzen van het bereikbare aan met de structuur die ze nu heeft. Dat we met een ever closer union van 27 landen, of meer, allemaal hetzelfde doel kunnen bereiken wordt steeds meer betwist. We hebben een nieuwe structuur nodig voor Europa, om interne verlamming te voorkomen en te zorgen dat we wereldwijd politiek ons mannetje kunnen staan.” Zo begonnen vijf senior medewerkers van de Brusselse denktank Bruegel laatst een voorstel voor een compleet nieuwe structuur van de EU. Volgens hen moet het streven naar een „steeds hechter verbond”, dat sinds 1957 in het Europese verdrag staat, worden geschrapt. Populisten, links en rechts, willen geen hechter verbond. Mede onder hun invloed worden landen assertiever in Brussel. Ze eisen opt-outs, schenden regels, blokkeren besluitvorming. Als er meer lidstaten bijkomen, wordt dit erger, vrezen de auteurs. Hun voorstel is: kom tegemoet aan die groeiende heterogeniteit en maak een Europese Unie van ‘clubs’. Daarin moeten alle lidstaten alleen een basispakket accepteren, een „skelet”. In dat pakket zitten de douane-unie, de interne markt, handel, de begroting en een bindend commitment aan de rechtsstaat, grondrechten, democratie en de structuur van de EU. De rest, zeggen zij, moet facultatief worden. Landen kunnen lid worden van vier clubs: economische en monetaire unie; migratie, asiel en Schengen; veiligheid en buitenlandse politiek; overige terreinen. Landen die weinig willen, blijven bij hun basispakket zonder de rest op te houden. Degenen die wel in een of meer clubs gaan zitten, committeren zich aan efficiëntere besluitvorming: veto’s verdwijnen, overal komt meerderheidsbesluitvorming. Dat maakt de EU slagvaardiger, en in staat om internationaal met één stem te spreken – precies wat burgers willen. De auteurs vroegen, zoals een denktank betaamt, om reacties. Zodat het echte debat over Europa, dat zo vaak vastloopt in welles-nietes, op een constructieve manier gevoerd kan worden. Wel, de eerste reactie is binnen: een lange blogpost, geschreven door jongere medewerkers van datzelfde Bruegel. Met alle respect voor hun oudere collega’s (vier van de vijf zijn mannen van boven de zestig), schrijven zij, maar Europese burgers zijn helemaal niet heterogener dan vroeger: wat burgers willen, is niet mínder Unie maar een beter functionerende Unie. Dat wilden ze twintig jaar geleden en dat willen ze nog. Moet je uit het feit dat dit (nog) niet gelukt is, concluderen dat je het doel – een „steeds hechter verbond” – moet opheffen? Nee, schrijven deze jongeren: „Dan probeer je het anders.” Mede doordat de EU niet alleen meer over „kromme bananen” gaat maar óók over defensie, buitenlandse politiek of milieu, poneren zij, zijn veel burgers meer aan de EU gehecht geraakt. Populisten spreken namens een minderheid van de bevolking. Eurobarometer-peilingen tonen dat het aantal Europeanen dat zich verbonden voelt met de EU, in vier jaar van 46 procent naar 56 procent is gegaan. Ook steunen ze nieuwe vormen van samenwerking, rondom veiligheid, milieu of migratie. Van de 18- tot 29-jarige Europeanen denkt zelfs 73 procent positief over de EU. Het voorstel van de ‘clubs’ walst hier overheen. Ten slotte, schrijven de jongeren, zijn staten en bevolkingsgroepen in Amerika even heterogeen als in Europa. Daar passen ze hun institutionele structuur toch ook niet aan? Waarom zou Europa dat dan wel doen? „De enige manier om uit de impasse te komen is volgens ons om het aan Europese burgers te vragen. Politiek is bottom-up – en niet institutioneel gesleutel of verdragswijzigingen die van bovenop worden opgelegd.” Zo, die zit. Wie zei er dat een goed gesprek over de toekomst van Europa onmogelijk is? Volg dit debat. Of liever: doe zelf een duit in het zakje.
</doc>
<doc id="182" genre="news" gender="?">
Oud-griffier moet oud-rechter schadevergoeding betalen
 Justitie Rechter Hans Westenberg werd ervan beschuldigd dat hij partijdig had gehandeld. Die beschuldiging is onrechtmatig, oordeelt het hof in Den Bosch. De voormalige griffier van de Haagse rechtbank Marlous van der Togt (72) moet de gepensioneerde Haagse rechter Hans Westenberg (73) schadevergoeding betalen omdat ze zich onrechtmatig over de magistraat heeft uitgelaten. Dit heeft het gerechtshof Den Bosch dinsdag bepaald in een civiele hogerberoepsprocedure. Westenberg, die er door Van der Togt van werd beschuldigd partijdig te hebben gehandeld, begroot de materiële schade op minimaal 125.000 euro, exclusief de vergoeding voor immateriële schade. Het gaat om een al jaren slepende kwestie. In een anonieme brief gericht aan weekblad Nieuwe Revu schreef Van der Togt in 2007 dat Westenberg met zijn collega-rechter Pieter Kalbfleisch zou hebben samengespannen om een uitspraak te ‘ritselen’ in een geschil waardoor een vriend zou worden geholpen. Volgens Van der Togt zou Kalbfleisch – met wie ze twee jaar een verhouding had – eind jaren tachtig haar kamer in het Haagse paleis van justitie zijn binnengestormd. Hij wilde dat Westenberg een rechtszaak zou behandelen tussen zakenvrienden van hem, en vader en zoon Poot van projectontwikkelaar Chipshol. Jan Poot overleed eerder deze maand . De naam van Van der Togt als klokkenluider lekte uit door toedoen van een Haagse rechter die ze in vertrouwen had genomen. Van der Togt werd daardoor kroongetuige in een strafzaak die het OM vijf jaar geleden voerde tegen Westenberg en Kalbfleisch wegens meineed. Zij zouden onder ede hebben gelogen over hun onderlinge vriendschappelijke betrekkingen. Het hof in Arnhem sprak beide rechters in 2017 hiervan vrij. Mede door de beschuldigingen van de griffier dat Westenberg met Kalbfleisch zou hebben samengespannen om een vriend te helpen, is Westenberg naar eigen zeggen te boek komen te staan als een corrupte magistraat: ‘de liegende rechter’ werd zijn bijnaam. Door negatieve publiciteit is hij vrijwel nergens meer welkom als docent op cursussen voor bijvoorbeeld advocaten en bijscholende instellingen. De ex-rechter zegt ook bestuursfuncties te hebben verloren, waardoor er sprake is van „aanmerkelijke inkomstenderving”. Hij werd depressief door de beschuldigingen. Het Bossche hof oordeelt dinsdag dat „rechters bescherming verdienen tegen destructieve en ongefundeerde aantijgingen in die zin, dat openbare beschuldigingen die de kern van hun rechterlijk ambt raken niet lichtvaardig horen te worden gedaan”. Het hof spreekt van „zeer ernstige beschuldigingen van partijdigheid, belangenverstrengeling en machtsmisbuik”. Het gerechtshof oordeelt dat Van der Togt haar beschuldigingen onvoldoende feitelijk weet te onderbouwen. In een aparte schadestaatprocedure moet Westenberg nu zijn schade onderbouwen. Westenberg zegt „een best stevige vergoeding” te willen voor de immateriële schade. De rechter is bereid een schikking te treffen als Van der Togt met een goed voorstel komt „om de zaak af te kopen”. De raadsman van Van der Togt, Matthijs Kaaks, betreurt het arrest. „De uitspraak van het hof maakt weer eens duidelijk hoe kwetsbaar de positie van een klokkenluider is in een hiërarchische organisatie. Het gerechtshof straft hier een integriteitsmelding af. Nota bene binnen de eigen rechterlijke organisatie. Dat is een misstand.”
</doc>
<doc id="183" genre="news" gender="?">
’Oorlog al voorbij voor ik held was’
 Egmond aan Zee - De mannen die Nederland probeerden te beschermen tegen de Duitse inval, hebben recht op een onderscheiding. Maar velen vroegen dit Mobilisatie-Oorlogskruis nooit aan. Zo ook Martin Jansen. Toen de medaille voor hem werd aangevraagd, ging de minister van Defensie hem brengen. 
</doc>
<doc id="184" genre="news" gender="?">
Porschisten steunen Kinderkankerfonds
  Erpe-Mere - De Porschisten, een club van Porsche-liefhebbers met Erpenaar Patrick Van Boxstael als voorzitter, schonk een cheque van 1.000 euro aan het Kinderkankerfonds. "Vorige zondag reden we onze laatste rit van het seizoen, de Marc Hellinckx Memorial, genoemd naar Marc Hellinckx, stichtend voorzitter van Porschisten vzw die In oktober 2015 overleed aan kanker. Dankzij de deelnemers aan de rit en een bijdrage door onze clubkas, doneren we 1.000 euro aan het Kinderkankerfonds" aldus Van Boxstael.
</doc>
<doc id="185" genre="news" gender="?">
Technische Dienst uitgerust met nieuwe tractor
  Lebbeke - De gemeentelijke Technische Dienst beschikt sinds vandaag over een 125 pk zware tractor, multifunctioneel inzetbaar. De 'nieuwe vervangt twee kleinere exemplaren die aan het eind van hun Latijn waren. "Hij is Inderdaad multifunctioneel", zegt Tim De Valck van de Technische Dienst. "We kunnen hem onder meer gebruiken om de hakselaar, lepelmaaier en het watervat aan te haken. Vooraan het voertuig kunnen wisselstukken als bijvoorbeeld veegborstel en spade aangebracht worden."
</doc>
<doc id="186" genre="news" gender="?">
Live-sensatie Rumours op derde Indietronic Fest
  Lede - Net zoals bij de twee vorige edities staat er aanstaande zaterdag opnieuw eigenzinnige en vernieuwende elektronische muziek uit België op het programma. Headliner is deze keer de vierkoppige Gentse alternatieve live-sensatie Rumours. Zij pakten eerder dit jaar uit met een lang verwacht en positief onthaald debuutalbum. Daarnaast zijn er in de grote zaal van GC De Volkskring ook nog live-concerten van de veelbelovende bands Seizoensklanken, MONOMONO en Lingerwalt met aansluitend ook DJ-sets van Philippe Vlaemminck en DJ Polska. De foyer van het cultuurcentrum fungeert tijdens het festival opnieuw éénmalig als loungebar en chill-out, met DJ-sets van Maxalto en Matter Of Speaking. Voor het eerst werkt Indietronic ook samen met Ann Keymeulen van ‘L’art du fromage’. Zij verzorgt de catering op het festival, en legt hierbij de nadruk op kwalitatief voedsel: regionaal, artisanaal, korte keten. GC De Volkskring 30/10; aanvang 19u. Toegang 10 euro (vvk); kassa: 15 euro. Meer info via FB pagina Indietronic Fest, via Jurgen De Mol (053 80 91 92) of via jorisblondeel@hotmail.com.
</doc>
<doc id="187" genre="news" gender="?">
Verdronken Puttenaar verrichtte heldendaad
 Putten - De 55-jarige Puttenaar die zaterdag verdronk tijdens een studiereis in Israël, is om het leven gekomen bij een poging twee kinderen te redden. Reisgenoten waren er getuige van hoe Bert Besselsen op het strand van Tel Aviv te hulp schoot toen twee kinderen dreigden te verdrinken. De Nederlander moest zijn heldendaad met de dood bekopen. Besselsen maakte deel uit van een gezelschap van de Andreaskerk in Putten dat jaarlijks op studiereis naar Israël gaat. Op de laatste dag van hun bezoek, brachten de Puttenaren een bezoek aan de kust bij Tel Aviv. „Op het moment dat Besselsen zag dat twee kinderen dreigden te verdrinken in de onstuimige zee, bedacht de heldhaftige Puttenaar zich geen moment. Samen met een dominee van de Andreaskerk ging hij de zee in om de kinderen te redden”, aldus een reisgenoot. De kinderen konden worden gered, evenals de dominee, die wel lichtgewond raakte. De Middellandse zee aan de kust van Tel Aviv is berucht om de sterke onderstromingen. Bekijk ook: 
</doc>
<doc id="188" genre="news" gender="?">
Betonherstellingen Brusselsesteenweg vanaf 8 oktober 2018
  Merchtem - Het agentschap Wegen en Verkeer voert vanaf maandag 8 oktober tot en met midden december betonherstellingen uit op de Brusselsesteenweg. De Brusselsesteenweg blijft tijdens de werken in beide richtingen open. Om de verkeershinder zoveel mogelijk te beperken, worden de herstellingen in zones van maximum 150m gefaseerd uitgevoerd. Per werfzone wordt het verkeer geregeld door tijdelijke verkeerslichten. De verschillende werfzones liggen voldoende ver uit elkaar zodat de verkeersstromen elkaar niet kunnen storen. Fietsers zullen geen hinder ondervinden. Het vrijliggende fietspad is steeds in beide rijrichtingen bruikbaar. Ter hoogte van de werfzones geldt er tijdens de werkuren een parkeerverbod. De aannemer stelt alles in het werk zodat de omwonenden steeds toegang hebben tot hun perceel. Het is mogelijk dat de omwonenden een aantal dagen gebruik moeten maken van de parkeerstrook om hun voertuig te parkeren. 
</doc>
<doc id="189" genre="news" gender="?">
Diefstal geld Kapelstraat
  Diest - Uit een woning aan de Kapelstraat in Diest werd een som geld gestolen. De politie van de zone Demerdal DSZ (Diest – Scherpenheuvel-Zichem) kreeg de melding van de inbraak in de nacht van woensdag op donderdag kort voor middernacht. De bewoner stelde vast dat er een inbraak was geweest. Het raam aan de zijkant was geforceerd. De woning werd volledig doorzocht. Een som geld werd ontvreemd.
</doc>
<doc id="190" genre="news" gender="?">
Bewoners Villa Hugardis winnen een Tovertafel
  Hoegaarden - Villa Hugardis nam deel aan de wedstrijd “It’s a kind of Magic”, uitgeschreven door de Nederlandse organisatie De Tovertafel. Zij richt zich vooral op werken met personen met dementie. De opdracht was om zoveel mogelijk van de 28 Engelstalige liedjes te zoeken die verstopt zaten in een getoonde prent. De bewoners van Villa Hugardis vonden alle liedjes en werd nadien uitgeloot als winnaar van de wedstrijd. De uitgelote winnares werd medewerkster Patricia Ausloos, referentiepersoon Dementie. Resultaat: er komt een bijzonder mooie prijs naar Hoegaarden, namelijk een (nieuwwaarde 7.100 euro). De inwijding is gepland voor dinsdag aanstaande. De Tovertafel is een kastje dat aan het plafond wordt gehangen, boven de vertrouwde eettafel bijvoorbeeld. In het kastje zitten onder andere een hoge kwaliteit beamer, infraroodsensoren, een luidspreker en een processor waarmee de interactieve spellen op tafel worden geprojecteerd. Het apparaat neemt geen ruimte in beslag en laat de vertrouwde leefomgeving intact. Met een druk op de knop kan het spelen beginnen.  
</doc>
<doc id="191" genre="news" gender="?">
Sagan reed Belg opzettelijk aan in Parijs-Roubaix: “Wat een zot!”
 Op de fiets kan Peter Sagan ongeveer alles. En hij durft daarin ook ver te gaan. In de autobiografie ‘Mijn Wereld’ vertelt de drievoudige ex-wereldkampioen hoe hij in Parijs-Roubaix herhaaldelijk tegen het achterwiel van Jelle Wallays aan reed om zijn stuur opnieuw recht te krijgen. Sagan reed dit voorjaar tijdens Parijs-Roubaix voorop met Dillier en Wallays, maar raakte in paniek toen hij plots vaststelde dat zijn stuur scheef stond, want dat is levensgevaarlijk. “Ik dacht: ”, verwoordt hij het in zijn autobiografie. Waarop hij een truc bedacht: Wallays’ achterwiel aantikken om zijn stuur weer te rechten. . Pas de woensdag nadien wist Wallays waarom de wereldkampioen een paar keer tegen zijn achterwiel was gereden. “Ik kreeg een berichtje van mijn ploegmaat Marcel Sieberg. Hij vroeg me of het verhaal klopte dat hij van zijn landgenoot Marcus Burghardt had gehoord. Ik zei: . Het was super ambetant.” Nog geen excuses “Ik verkocht Sagan evenveel West-Vlaamse vloeken, maar hij gaf geen kik. Ik zei tegen Sieberg: Ik zou dat nooit durven. Ik zou met een scheef stuur naar de finish zijn gereden, want het was vooral gevaarlijk voor hem. In zijn boek staat dat hij zijn excuses zal aanbieden, maar dat heeft hij nog niet gedaan. Ik spreek hem er volgend jaar wel eens over aan.” ‘Mijn Wereld’, uitgegeven bij HarperCollins (288 blz., 19,99 euro) ligt vanaf vandaagin de boekhandel
</doc>
<doc id="192" genre="news" gender="?">
Twaalf doden door noodweer Midden-Amerika
 Duizenden mensen zijn geëvacueerd. Zes mensen kwamen om in het zwaargetroffen Honduras. In Midden-Amerika zijn de afgelopen dagen twaalf doden gevallen bij overstromingen en landverschuivingen door hevige regenval. Ook zijn duizenden mensen geëvacueerd. Dat meldt persbureau Reuters op basis van lokale autoriteiten. De regio wordt al dagen geteisterd door de tropische storm Michael. Honduras is het zwaarst getroffen. Hier vielen zes doden en moesten zevenduizend getroffenen hun huis verlaten. Op sociale media zijn beelden te vinden van verwoeste huizen, ondergelopen straten en wegen die volledig zijn afgesloten door modderstromen. In Nicaragua kwam een visser om het leven nadat zijn boot kapseisde, twee andere mensen verdronken. In El Salvador stierven twee mensen toen een boom op een auto viel. In Costa Rica kwam een iemand om het leven door het noodweer. De storm Michael is momenteel onderweg naar het noorden, richting de Verenigde Staten. Volgens een meteoroloog van CNN zal de storm waarschijnlijk aanzwellen tot een orkaan. Verwacht wordt dat Michael woensdag in de staat Florida aankomt. De regio wordt vaker getroffen door tropische stormen. Vorig jaar kwamen bijna vijftig mensen om het leven toen de storm Nate door Midden-Amerika raasde .
</doc>
<doc id="193" genre="news" gender="?">
Gebouw van voormalige Intermarché stond jaren te verkommeren maar daar komt nu een einde aan
  Maldegem -  Eigenaar Van Hyfte Projects start volgende week met de verbouwing van het al jaren leegstaande gebouw waar vroeger een Intermarché was in Adegem. Eenmaal gerenoveerd, wordt het pand verhuurd.  Eigenaar Van Hyfte Projects start volgende week met de verbouwing van het al jaren leegstaande gebouw waar vroeger een Intermarché was in Adegem. Eenmaal gerenoveerd, wordt het pand verhuurd. In juni van 2010 sloot de Intermarché aan de Adegemse Staatsbaan totaal onverwacht de deuren. Het pand stond al die jaren te verkommeren, tot vorig jaar Van Hyfte Projects uit Maldegem het gebouw opkocht. Volgende week starten de verbouwingswerken. “We beginnen met het gebouw casco te zetten”, zegt ondernemer Dave Van Hyfte. “Dat zal ongeveer een week duren. Daarna volgen schilderwerken buiten en worden ook nieuwe glaspartijen aangebracht. Het gebouw zal daarna niet meer te herkennen zijn.” Kleine gebouwen Achter het pand staan nog enkele kleine gebouwen, maar die zullen gesloopt worden. Ze zijn goed te zien voor wie al eens op een stoomtrein tussen Maldegem en Eeklo heeft getuft. “Die staan op instorten en er is ook al vandalisme in gebeurd. We gaan ze dus afbreken. Ik schat dat alle werken begin december achter de rug zullen zijn. Pas dan wordt het gerenoveerde pand te huur gezet.” “Er is al veel interesse vanuit de wereld van de immobiliën om het te mogen verhuren, maar er is nog niks beslist. Volgens mij zou het pand ideaal zijn voor een leuke buurtwinkel, zeker als je ziet hoeveel appartementen en woningen er in Adegem momenteel gebouwd worden”, zegt Van Hyfte. Opmerkelijk: de eigenaar kreeg al een leegstandsbelasting van de gemeente in de bus. “Het was de bedoeling om al eerder met de werken te beginnen, want ik wil het niet verhuren in de huidige toestand. Maar de verkoop liep heel wat vertraging op in het Franse hoofdkwartier van Intermarché. Ik zal eens met de gemeente moeten praten”, klinkt het.
</doc>
<doc id="194" genre="news" gender="?">
Quiz voor Natuurpunt Haaltert
  Haaltert - Natuurpunt Haaltert organiseert binnenkort haar tweede Algemene Quiz. “Het succes van vorig jaar vroeg om een tweede editie”, klinkt het enthousiast bij de organisatie. De opbrengst van de gezellige avond gaat integraal naar de werking van Natuurpunt Haaltert. Het geld zal gebruikt worden voor de aankoop van nieuwe aanplantingen, bosbeheer en materiaal voor de lokale bossen van Groot-Haaltert. “Iedereen met een hart voor de natuur kan op deze manier zijn steentje bijdragen. Bovendien gaat elke deelnemer met een prijs naar huis.”, geeft Natuurpunt Haaltert nog mee.  Samen zorg dragen voor de natuur is… samen quizzen! Schrijf je snel in, want de plaatsen zijn beperkt.  Datum: vrijdag 14 december om 20 uur Adres: zaal Trejen, Geraardsbergsesteenweg 79, 9320 Erembodegem Deelname kost 20 euro (ploegjes van maximaal 4 personen) Inschrijven of meer info via renildegees@hotmail.com 
</doc>
<doc id="195" genre="news" gender="?">
UITSLAG. Bestuursmeerderheid kan verder besturen
  Beersel - De huidige coalitie in Beersel kan verder doen. De lijst van burgemeester Vandaele is alvast incontournable. De Lijst van de Burgemeester en de groenen en de liberalen hebben samen opnieuw een meerderheid, en dit met 16 van de 29 stemmen. Burgemeester Hugo Vandaele moet wel één zetel prijs geven, maar stelt vast dat er geen coalitievorming mogelijk is zonder zijn lijst. Samenwerking met Vlaams Belang en Union des Francophones is immers uitgesloten. “De meerderheid gaat er in totaliteit op vooruit. De huidige coalitie heeft goed gewerkt, en is allesbehalve afgeschoten”, stelt Vandaele. “Wij zijn alvast incontournable, en beslissen met wie we in zee willen gaan. We zullen wel zien wat de onderhandelingen geven, haast hebben we niet.” De grote overwinnaar van de verkiezingen is Groen, dat 5 zetels in de wacht sleept. Schepen Veerle Leroy wordt de derde populairste politicus in de gemeente. “We zijn bijzonder tevreden”, zegt Leroy. “We hadden zo'n resultaat op voorhand niet verwacht. Tijdens onze campagne voelden we wel dat we het goed gingen doen. Mijn hard werk van de voorbije legislatuur werpt zijn vruchten af. Nu alles wat ik de laatste jaren privé heb meegemaakt, doe dit deugd.” Gilbert Wouters, kopman van Open VLD, had 3 in plaats van de behaalde 2 zetels verwacht. “Maar onze partij kan wel nog belangrijk zijn voor de coalitievorming”, is Wouters hoopvol. Oppositiepartij N-VA verloor 1 zetel van haar 8 zetels. “We hadden met de toenemende verfransing graag stand gehouden, maar met bijna hetzelfde aantal stemmen verliezen we nu een zetel. Ik reik alvast de hand uit naar CD voor een grote Vlaamse coalitie.” Burgemeester Vandaele en Ben Weyts (N-VA) blijven het populairst blijven met respectievelijk 1910 en 1806 voorkeursstemmen. Dat zijn er wel minder dan zes jaar geleden. Schepen Veerle Leroy (Groen) doet met 965 bolletjes achter haar naam meer dan drie keer beter dan 2012, en is zo de op twee na populairste politicus in Beersel. De rest van de top vijf wordt ingevuld door schepenen Jo Vander Meylen en Eddy Deknopper
</doc>
<doc id="196" genre="news" gender="?">
Op bezoek in Heylissem: park en museum
  Tienen - De Vlaamse Actieve Senioren van Tienen bezoeken het pedagogisch museum A. Pellegrin in Opheylissem, op donderdag 22 november. Het museum is gewijd aan Armand Pellegrin, leraar aan de jongensschool van Opheylissem. In 1930, bij het honderdjarig bestaan van België, werd aan de leraren van de lagere scholen gevraagd om in hun klaslokaal een pedagogische hoekje in te richten met voorwerpen en documenten. Pelegrin kreeg voor zijn bijdrage het ereteken van de pedagogie en geschiedenis. Aangemoedigd door de inspecteurs en zijn collega’s, besloot hij doorlopend tentoon te stellen en het idee van een museum was geboren. Doorheen de jaren, zijn de collecties gegroeid en uitgebreid. De verzameling van het museum worden geschat op drie- tot vierduizend voorwerpen: de school vroeger, gemeentelijke administratie, de keuken vroeger, weversberoepen, andere oude beroepen, landbouw, dynastie, leger en het café/cabaret. De Tiense senioren gaan langs om 14 uur (rue du Moulin 15). Parkeren kan langs de weg of op de parking van het provinciaal domein van Heylissem. ten laatste op 11 november. De groep sluit, bij mooi weer, het bezoek af met een wandeling in het aanpalende provinciale domein. Michel Leriche laat met een filmverslag kennismaken met dit vijverpark rond de voormalige abdij van Opheylissem. Hij bezocht het begin deze week al cross-skating (langlauf op rolletjes...). Je zult zien dat het er niet overbevolkt is.  
</doc>
<doc id="197" genre="news" gender="?">
Meer dan helft Nederlanders voor het eerst niet religieus
 Het aantal katholieken en hervormden daalt de laatste jaren het sterkst. Bij de katholieken neemt ook het kerkbezoek het meeste af. Voor het eerst is meer dan de helft van de Nederlandse bevolking niet religieus. In 2017 zei 49 procent van de personen ouder dan vijftien jaar tot een religieuze groep te behoren. Een jaar eerder gold dat nog voor de helft en in 2012 voor 54 procent. Dat blijkt uit een onderzoek van het CBS . Het aantal godsdienstige mensen daalt in Nederland al jaren. Eind jaren negentig rekende 60 procent van de personen van vijftien jaar en ouder zichzelf nog tot een religieuze groepering. In 2010 was dat bijna 55 procent en sindsdien neemt dat percentage volgens het CBS elk jaar iets af. De grootste afname in de laatste vijf jaar vond plaats onder de rooms-katholieken en Nederlands hervormden (beiden met 2 procentpunt), al vormen katholieken wel de grootste religieuze groepering in Nederland (23,6 procent). Verder rekende 6 procent van de bevolking zich tot de Protestantse Kerk in Nederland, 6 procent noemde zich hervormd en 3 procent gereformeerd. Daarnaast was 5 procent moslim en 6 procent zei tot een ‘andere’ religieuze groep te behoren, zoals de joodse of boeddhistische. Ook het kerkbezoek daalt nog altijd, maar de daling gaat volgens het CBS de laatste jaren “niet meer zo snel”. Vorig jaar ging 15,5 procent van de bevolking zeker één keer per maand naar een religieuze dienst, dat was ruim 17 procent in 2012. In 1971 gold dat nog voor 37 procent van de bevolking, eind jaren negentig was het al teruggelopen tot 23 procent. Ruim drie kwart van de Nederlanders gaat zelden of nooit naar een religieuze dienst, één op de tien gaat wekelijks. De lichte daling sinds 2012 komt geheel voor rekening van de katholieken, daar is het kerkbezoek met 1,7 procentpunt teruggelopen tot 14 procent in 2017. Onder protestanten en moslims is het bezoek aan kerk of moskee niet afgenomen.
</doc>
<doc id="198" genre="news" gender="?">
Duizelingwekkende groei van een cleane wietindustrie
 Cannabis als big business Marihuana voor recreatief gebruik is sinds deze week legaal in Canada. Wietbedrijven hebben met het oog daarop stevig uitgebreid. Ook beleggers zien perspectief. Hoe jong ook, op de beurs is de branche inmiddels tientallen miljarden waard. Gehuld in witte laboratoriumjassen en voorzien van haarnetjes en latex handschoenen zijn werknemers van Canopy Growth, een van ’s werelds grootste cannabisproducenten, bezig wietplanten te klonen. Geconcentreerd zijn ze aan het werk in een voormalige chocoladefabriek in Smiths Falls, een uur rijden van de Canadese hoofdstad Ottawa. In een felverlichte ruimte zetten ze stekjes van marihuanaplanten in mini-bakjes. Bij hoge temperaturen groeien die uit tot bloeiende cannabisplanten, zalen vol. „We voeren de planten als het ware door de fasen van de zomer”, legt woordvoerder Jordan Sinclair uit tijdens een rondleiding door het complex, waar strikte eisen gelden voor veiligheid en hygiëne. De zoetgeurende oogst is bestemd voor de ontluikende Canadese markt, waar recreatief gebruik van marihuana deze week is gelegaliseerd. Daarmee is Canada het eerste grote industrieland dat die stap heeft gezet, op initiatief van de regering van premier Justin Trudeau . Doel is de zwarte markt te elimineren. De gereguleerde productie van medicinale cannabis in Canada, die al langer legaal is, vormt de basis voor de nieuwe markt. Recreatieve wiet is een potentiële miljardenbusiness. Volgens het Canadese bureau voor de statistiek besteedden Canadezen – behorend tot de actiefste blowers ter wereld – vorig jaar zo’n 5,7 miljard Canadese dollar (3,8 miljard euro) aan cannabis, voornamelijk op de zwarte markt. Accountant Deloitte raamt de omvang van de wietsector, inclusief ondersteunende diensten, op 23 miljard dollar. „We staan aan het begin van een hele nieuwe bedrijfstak”, zegt Greg McLeish, analist van de cannabissector bij Mackie Research Capital in Toronto. De vraag naar recreatieve cannabis schat hij op 700 ton, die voor medisch gebruik op ruim 200 ton per jaar. De legalisering heeft geleid tot een onstuimige groene goudkoorts. Kwekers met vergunningen voor medicinale cannabis hebben hun productiecapaciteit de laatste jaren halsoverkop opgevoerd om in de vraag naar legale marihuana te voorzien. Beleggers hebben miljarden geïnvesteerd in Canadese wietproducenten, waaronder Canopy Growth , Aurora en Aphria . Die promoveerden daardoor op slag tot wereldleiders in de cannabisbranche, met enorme, moderne productiefaciliteiten. Een werknemer van Canopy Growth verzorgt cannabisplanten in een vertrek in de fabriek van het bedrijf in Smiths Falls, Ontario, in december 2016. Foto Lars Hagberg / AFP  „Toen ik een marihuanabedrijf begon, zeiden mensen eerst: dat is een slecht idee”, zegt Bruce Linton, oprichter en bestuursvoorzitter van Canopy Growth. Maar door zijn besluit vier jaar geleden medicinale marihuana te gaan produceren, is de multinational nu op de beurs miljarden waard, en prima gepositioneerd voor de nieuwe Canadese markt én de vraag naar hoogwaardige mediwiet in het buitenland. „Canada staat niet bekend als radicaal”, zegt Linton lachend. „Maar er gebeurt nu een hoop doordat we dit goed hebben aangepakt.” In een cannabiswinkel in Newfoundland verkocht Linton deze week persoonlijk de eerste legale recreatieve wiet in Canada, onder de merknaam Tweed. Canopy en andere grote producenten leveren aan provinciale distributeurs. In Canada is de detailhandel per provincie opgezet, via overheidswinkels of de particuliere sector. Volwassen Canadezen kunnen ook online bestellen, en krijgen hun cannabisproducten dan per post. Bij de nieuwe winkels stonden klanten de afgelopen dagen in de rij; het aanbod schiet nog tekort. Bruce Linton (links), oprichter en topman van Canopy Growth, verkoopt woensdag vlak na middernacht de eerste legale marihuana onder de merknaam Tweed, in Newfoundland aan de Canadese oostkust. Foto Paul Daly / The Canadian Press via AP De groei van Canopy Growth is duizelingwekkend. Sinds Trudeau aan de macht kwam, is het fabriekscomplex in Smiths Falls bijna verzesvoudigd tot zo’n 90.000 vierkante meter. In British Columbia kwam een gloednieuwe faciliteit van 16 hectare. Landelijk vertienvoudigde Canopy de laatste anderhalf jaar zijn productieoppervlak bijna, tot 52 hectare. „We hebben razendsnel moeten opschalen”, zegt Sinclair. „In het hele land is productiecapaciteit toegevoegd.” Omdat de grote Canadese banken zich voorzichtig opstellen, zijn uitbreidingen en acquisities in de sector voor een belangrijk deel gefinancierd via uitgifte van aandelen. De twaalf grootste cannabisproducenten, aangevoerd door Canopy en Aurora, hebben nu al een marktwaarde van ruim 50 miljard Canadese dollar (33,3 miljard euro). Beleggers stuwden de beurswaarde van Canopy Growth (in Toronto kortheidshalve genoteerd als ‘WEED’) op tot 14,3 miljard dollar. Dat is aanmerkelijk meer dan de bekende Canadese vliegtuig- en treinenbouwer Bombardier waard is. Voor een pril bedrijf met, in zijn jongste boekjaar, een omzet van amper 78 miljoen dollar is die beurswaarde extreem hoog. De ‘groene koorts’ in Canada doet sommigen dan ook denken aan de dotcom-gekte van de jaren negentig. Waarnemers waarschuwen voor een zeepbel. „Van een aantal producenten is de waardering opgeblazen”, vindt Mackie-analist McLeish. Dat weerhoudt gerenommerde ondernemingen niet erin te investeren. Het Amerikaanse drankenconglomeraat Constellation Brands stak in augustus 5 miljard dollar in Canopy, dat het ziet als potentiële partner. Is de euforie terecht? Volgens velen is optimisme op zijn plaats. Want Canada heeft in korte tijd de kop genomen in de cannabisbranche. Dat heeft niet alleen te maken met een rijke wietteelthistorie in onder meer British Columbia, maar ook met het gereguleerde stelsel voor medisch wietgebruik. De vorige, conservatieve regering zette in 2014 een nationaal systeem op voor distributie van legale mediwiet door commerciële producenten. Hoeksteen daarvan is grondige regulering door het Canadese ministerie van Gezondheidszorg, in combinatie met een strikt vergunningsproces, strenge kwaliteitseisen en inspectie van de producten. Op dat fundament is de huidige Canadese wietproductie gebouwd. Zo’n 120 producenten hebben nu een vergunning. Al hun producten worden getest op onder meer de gehaltes aan (werkzame stoffen) THC en CBD en op pesticiden; het moet precies duidelijk zijn wat erin zit. „Dit leidt tot zeer veilige producten van constante kwaliteit, waar consumenten op kunnen vertrouwen”, zegt McLeish. „Zo goed kan de zwarte markt dat niet bieden.”  Foto: AP Photo/Christopher Katsarov Bovendien heeft dat productieproces in Canada inmiddels een ongekende omvang. „Qua schaal en kapitaal hebben Canadese bedrijven de onbetwiste leiding”, zegt Canopy-woordvoerder Sinclair. „Er zijn geen andere landen die zulke grote hoeveelheden betrouwbare producten kunnen leveren.” Dat is niet alleen van belang voor Canadese consumenten; het is ook aantrekkelijk voor internationale afnemers van mediwiet. Canopy Growth levert Canadese cannabis voor medisch gebruik aan diverse landen, waaronder Duitsland. Zeven Canadese producenten hebben vergunning om medicinale marihuana te exporteren. Zo streven Canadese wietreuzen naar werelddominantie: ze bedienen een land met betrouwbare mediwiet, om er vervolgens hun slag te slaan als het marihuana legaliseert voor recreatief gebruik. „Canada loopt hierbij voorop in de wereld”, zegt Linton. Voor Smiths Falls is de legalisering van cannabis een geschenk uit de hemel. De opgewekte drukte in de gangen van de Canopy-fabriek staat in schril contrast met de domper in 2009, toen chocolademaker Hershey had besloten zijn productie in datzelfde pand naar Mexico te verplaatsen. Het was een zware klap voor het industriestadje van nog geen 10.000 inwoners. Maar nu heeft de lokale economie de wind weer in de rug. De fabriek biedt achthonderd mensen werk, huizenprijzen stijgen, de horeca aan de hoofdstraat bloeit op. Gehoopt wordt dat een hip bezoekerscentrum met een wietwinkel van Tweed toeristen zal trekken. Ook elders in Canada schieten kassen en productiefaciliteiten uit de grond – soms met Nederlandse inbreng. The Green Organic Dutchman, een organische wietkweker met een vergunning om cannabis te verbouwen, heeft de Nederlandse kassenbouwer Kubo ingehuurd om een modern kassencomplex van 10 hectare te bouwen bij Montreal. Productie van organische marihuana moet er volgend voorjaar van start gaan. „Het is een grote kans, zeker voor een specialistisch product als organische cannabis”, zegt David Bernard-Perron, vicepresident van The Green Organic Dutchman. Hij ziet een rol voor Nederlandse tuinbouwexpertise. Waar cannabisteelt nu plaatsvindt in fabriekshallen en onder fel lamplicht, moet straks de zon een rol gaan spelen. „Wie binnen gewassen kweekt, zal op den duur moeite hebben om te concurreren met efficiënte kassen van Nederlandse makelij.” De Canadese wietsector ziet een rol voor Nederlandse tuinbouwexpertise Ook toeleveranciers spelen in op de bouwdrift. Master, producent van ventilatiesystemen, werft actief klanten onder wietkwekers. „Het is een geweldige kans voor iedereen”, zegt vertegenwoordiger Jonathan Hackett. „Wij hebben voor enkele miljoenen aan producten verkocht die we zonder legalisering niet zouden hebben afgezet. Er valt een hoop geld te verdienen.” Uiteenlopende kleine ondernemers zien ook perspectief. Zo is daar Phil Dépault, met zijn marihuanabedrijf Hiku-Maitri. Hij hoopt dat eetbare cannabisproducten ook uit de illegaliteit mogen, maar beschouwt de jongste ontwikkelingen als „een enorme stap vooruit”. Hij is trots, zegt hij, dat Canada de weg wijst. „We zijn een grote proeftuin voor de rest van de wereld, iedereen kijkt naar ons.” En dan is er Aurora, de voornaamste rivaal van Canopy Growth in de strijd om het marktleiderschap. Aurora lijfde deze zomer concurrent MedReleaf uit Ontario in voor 2,5 miljard. Die acquisitie bracht het wietbedrijf uit Alberta op gelijke voet met Canopy. Aurora beschikt over een gloednieuw complex van 7,5 hectare bij het vliegveld van Edmonton. Een anderhalf maal zo grote faciliteit is in aanbouw, eveneens in Alberta. Die moet in 2019 in gebruik worden genomen. In november opent het bedrijf een complex in Quebec. Aurora is ook actief in onder meer Brazilië en Italië. In Duitsland nam het de grootste distributeur van mediwiet over, en kreeg zo rechtstreeks toegang tot apothekers op de omvangrijke Duitse markt voor medicinale marihuana. Andrea Paine, directeur overheidsrelaties van Aurora, had nooit gedacht in de cannabissector terecht te komen, zegt ze. Maar inmiddels is sprake van een meer dan serieuze bedrijfstak, waar kwekers gezelschap hebben gekregen van zakenlieden, farmaceutische experts, mensen met ervaring in marketing en pr. „Het komt niet vaak voor dat je zo’n unieke kans krijgt”, zegt ze over alle nieuwe mogelijkheden. „Canada heeft moed getoond met de legalisering. We staan aan de wieg van een nieuwe, hele grote industrie. We schrijven hier geschiedenis.” Een vrouw zwaait met een Canadese vlag, met een cannabisblad in plaats van een esdoornblad, bij het Canadese parlement in Ottawa op ‘internationale wietdag’ 20 april, in 2016. Afgelopen woensdag legaliseerde Canada marihuana voor recreatief gebruik. Foto Chris Roussakis / AFP
</doc>
<doc id="199" genre="news" gender="?">
'Criminelen achter drugsafvaldumpingen wanen zich onaantastbaar'
 Een nieuw dieptepunt in de dumping van drugsafval. Midden in een woonwijk in Eindhoven werd vannacht een vrachtwagen met drugsafval in brand gestoken, waarbij zeer giftig zoutzuurgas vrijkwam. Een ernstige zaak, vindt criminoloog Yvette Schoenmakers. "Het geeft mij de indruk dat de daders zich onaantastbaar wanen." Twee jaar geleden deed Schoenmakers voor de politie onderzoek naar drugsdumpingen. Toen zagen zij en de andere onderzoekers dat vooral in de buitengebieden drugsafval werd gedumpt. "Dat valt minder op, dus dat speelt je minder in de kijker", zegt ze. Dumpingen in woonwijken kwamen veel minder voor, maar het gebeurde wel. "Maar dat er nu twee vrachtwagens in één woonwijk zijn gezet en één in brand wordt gestoken, vind ik behoorlijk onverschillig. En het geeft mij de indruk dat de daders zich onaantastbaar wanen." De vrachtwagen stond op een paar meter van een appartementencomplex. Er vielen geen gewonden. Naastgelegen huizen werden vanwege de giftige dampen ontruimd: Drugsdumpingen zijn al langer een groot probleem. De laatste jaren nam het aantal dumplocaties in Nederland toe van 159 in 2014 naar 206 in 2017, blijkt uit cijfers van de politie. Veruit de meeste dumplocaties bevonden zich vorig jaar in Noord-Brabant (83), gevolgd door Limburg (41) en Gelderland (37). Met name de 'opmars' van laatstgenoemde provincie is opvallend: in 2014 werd er 'slechts' negen keer drugs gedumpt in die provincie. "We lopen er de laatste jaren met z'n allen tegenaan", zegt Schoenmakers. "Dumpingen zijn een uitwas van de synthetische drugsproductie. Je kunt je ogen er niet voor sluiten, want het kan overal gebeuren. Vergeet niet dat een groot deel van de dumpingen niet eens zichtbaar is. Dat wordt geloosd op het riool, in het water of op de bodem. Daar zien we heel weinig van, maar de gevolgen kunnen groot zijn." Burgemeester John Jorritsma van Eindhoven heeft geschokt gereageerd op de brand. Hij spreekt van een "levensgevaarlijke actie van idioten in de drugsscene". Ook politiechef Frans Heeres vindt dat. "De brutaliteit van deze criminelen is onacceptabel. Wij zullen er alles aan doen om ze te pakken", reageert hij. Hoe je met al die drugsdumpingen om moet gaan, is volgens Schoenmakers "een heel lastig vraagstuk". "Het antwoord daarop hebben we nog niet. We zien wel dat instanties heel hard aan het werk zijn om het aan te pakken. En er komt steeds meer bewustwording van gemeentes." Drugsafvaldumpingen zijn een zaak voor de politie, zegt Schoenmakers "Maar het kwam heel vaak niet bij de politie terecht en dan werd het niet als 'plaats delict' aangeduid. Dan werd het bijvoorbeeld door de afvalinzamelaar opgeruimd. Nu zijn de diensten steeds beter op de hoogte. En daar is een positieve beweging in gaande. Maar je moet ook aan de voorkant zien te komen, bij de productie zelf." Wie er achter de drugsafvaldumping zit, is niet duidelijk. Schoenmaker denkt, gezien het feit dat er vrachtwagens zijn gebruikt die met afval en al argeloos zijn achtergelaten, niet dat het iemand is die in zijn of haar schuurtje heeft zitten bijklussen. "Dit is absoluut een ernstige zaak. Het zijn zaken die ons wakker kunnen schudden, want het komt nu letterlijk heel dichtbij voor mensen." NOS op 3 dook in de wereld van het drugsafval om uit te zoeken welke wereld schuilgaat achter de vaten. Bekijk hier de shortdoc over deze zoektocht:
</doc>
<doc id="200" genre="news" gender="?">
’Open Huizen Dag is overbodig geworden’
 Amsterdam - Zo’n 13.000 huizen – tegen 50.000 vier jaar geleden – zijn vandaag te bezichtigen tijdens de Open Huizen Dag. Een dag die in feite overbodig is, zo stelt internetmakelaar Sven Waijers. „Omdat er een tekort aan huizen is, is elke huizenzoeker al helemaal op de hoogte van het actuele aanbod. Komt er iets nieuws op de markt, dan duiken ze daar massaal op en vragen ze direct een bezichtiging aan. Daar heb je echt geen Open Huizen Dag voor nodig”, zegt Waijers, directeur van internetmakelaar mijnhuisverkoopikzelf.nl. In de provincies Utrecht en Overijssel doen relatief de meeste huizen mee. Ongeveer een kwart van de te koop staande woningen is te zien. De huizenmarkt is momenteel zo krap, dat er toch wel voldoende kopers op een huis afkomen. Vanzelfsprekend zijn vandaag vooral huizen te zien die al wat langer te koop staan, doorgaans buiten de Randstad. Woningen worden voor een steeds hogere prijs verkocht, maar de hypotheekrente staat juist op een laagterecord. Dat verleidt sommige huiseigenaren ertoe te verhuizen binnen de eigen buurt of straat, om een soortgelijk huis te gaan bewonen met een veel gunstigere hypotheek. 
</doc>
<doc id="201" genre="news" gender="?">
KVLV Miskom viert honderdjarig bestaan
  Kortenaken - KVLV Miskom (Kersbeek-Miskom) is een eeuw jong. Een uitstekende gelegenheid om aan te schuiven aan de feestdis. Om de voormalige 'Boerinnenbond' uitgebreid te vieren ontbrak het niet aan gelegenheidssprekers met KVLV-directeur Monique De Dobbeleer, Christa Van Meer van Landelijke Kinderopvang, Marina Jannes, voorzitster KVLV Miskom en de burgemeester van Kortenaken Patrick Vandijck (Open VLD). 
</doc>
<doc id="202" genre="news" gender="?">
Spelersbeoordelingen Beerschot Wilrijk: logische man van de match
 Beerschot Wilrijk heeft in extremis met 1-0 gewonnen van Tubeke. Bekijk hier onze spelersbeoordelingen. Vanhamel (6): Knappe save op een schot van Bueno. Verder weinig werk moeten opknappen. Dom (6): Levensbelangrijke tussenkomst in het begin van de tweede helft. Aanvallend nauwelijks gezien. Prychynenko (6): Heerste in het luchtruim en kwam nooit in de problemen. Van den Bergh (6): Net als Prychynenko oerdegelijk zonder meer. Zijn verre inworpen vormen een extra wapen. De Jonghe (5): Kreeg veel vrijheid, maar deed daar weinig mee. Zwakke voorzetten. Ook defensief niet altijd even secuur.
</doc>
<doc id="203" genre="news" gender="?">
Alva vond Nederland maar 'een eigenaardig land om oorlog te voeren'
 "Dit is de meest vreemde oorlog die men ooit heeft meegemaakt of gezien", verzuchtte de hertog van Alva in een brief aan koning Filips II. "Het is een zeer eigenaardig land om oorlog in te voeren." De troepen van de hertog stonden toen al een half jaar tevergeefs voor de poorten van Haarlem. De Spanjaarden hadden gedacht de stad snel in te kunnen nemen, maar waren in een slopend beleg terechtgekomen. Het zou het langste beleg van de Tachtigjarige Oorlog worden: van 10 december 1572 tot 13 juli het volgende jaar. De strijd om Haarlem is misschien minder bekend dat het Beleg van Alkmaar of het Leidens Ontzet, dat morgen wordt gevierd. Misschien omdat het in een nederlaag voor de Hollanders eindigde. Die onbekendheid is onterecht, meent Barbara Kooij. Zij publiceerde in het boek Spaanse ooggetuigen over het beleg van Haarlem brieven uit het Spaanse kamp, om een groter publiek ermee kennis te laten maken. "Het heeft mij als kind al gefascineerd, het idee dat die Spanjaarden hier rondgelopen hebben", legt ze haar keuze voor de vijand van de Hollanders uit. "Dan ga je lezen en blijkt dat zij ook zo hun verhaal hebben. Je moet de tegenstander ook aan het woord laten." De Spanjaarden blijken zich vooral miserabel gevoeld te hebben. Midden in de winter moesten ze door ondergelopen weilanden waden, beducht op verraderlijke slootjes. Het geschut liep vast op de modderige wegen. De wind was soms zo hard "dat twee compagnieën van de dijk zijn geblazen", schreef een bevelhebber. Het leidde ook tot ongebruikelijke manier van oorlogsvoeren. Zoals de strijd tussen een ingevroren groep watergeuzen en een groep Spanjaarden op het ijs. "Volgens mij heeft hiervoor nog nooit iemand gehoord van een haakbusgevecht boven op een bevroren zee!", schreef een verbijsterde Alva aan zijn koning. Poolstokspringers leidden ook tot verbazing. "Het is een huiveringwekkende gedachte dat ze moeiteloos de stad uit gaan en springend over de sloten in de velden tussen onze schansen door glippen", schreef een overvallen bevelhebber. De stad compleet omsingelen bleek zo onmogelijk. "Het Haarlemmermeer was één natte troep. Daar kon je geen schansen bouwen", legt Kooij uit . "De Haarlemmers konden lang voedsel, kruit en mensen naar binnen krijgen, onder de neus van de Spanjaarden die zaten te vernikkelen en verhongeren." De Hollanders bleken zo onverwacht geduchte tegenstanders. "Het is ongelofelijk hoeveel van deze verraders we al gedood hebben, maar het lijkt wel alsof uit hun vergoten bloed er twee keer zoveel terugkomen", tierde Alva. "Geef de Haarlemmers een nacht de tijd en ze maken hun muren nog sterker dan tevoren", concludeerde hij na twee mislukte bestormingen. "Ik had werkelijk niet gedacht dat die ketters zo goed konden vechten." "Je leest dat de Spanjaarden er verbaasd over waren dat de stad zich zo dapper staande hield", zegt Kooij. "De militaire professionals moesten de capaciteiten van hun tegenstanders erkennen." Getergd schrijven de Spanjaarden over de honende Haarlemmers die buitgemaakte vaandels en Mariabeelden aan de stadsmuur hingen, en zelfs de lichamen van katholieke stadsgenoten. Toen "die van binnen" een kippetje over de muur gooien om te bewijzen dat er nog genoeg voedsel was, namen de Spanjaarden gruwelijk wraak: als antwoord werd het hoofd van een gevangen kapitein de stad in geschoten. "Het was een gruwelijke oorlog", benadrukt Kooij. "Bij een veldslag lagen er duizenden soldaten dood in de wei. Het was een verschrikking aan beide kanten van de muur." "Deze strijd is werkelijk van dien aard dat men afgunstig kan zijn op degenen die nu sneuvelen", meende ook Alva zelf. "Zij zijn in één klap bevrijd van alle ellendige zaken." Zelf volgde Alva de strijd op afstand. De oude hertog had zijn zoon Fadrique het bevel gegeven omdat hij met acute jicht achterbleef in Nijmegen. Daar had hij baat bij de limoengelei die zijn vrouw hem opstuurde, blijkt uit de brieven. "Vitamientjes", lacht Kooij, die wel sympathie kan opbrengen voor de landvoogd. "Hij was een gecompliceerd figuur, echt een product van zijn tijd en klasse. Hij was rechtlijnig, driftig en had zonder meer een wrede kant in zijn karakter. Maar hij was ook uitermate loyaal aan zijn familie en was absoluut eerlijk, zonder dubbele agenda. Een interessant figuur." Toen de stad gevallen was maakte Alva alsnog de reis. Nadat een laatste poging van "die schurk van Oranje" was mislukt om de stad te ontzetten, had Haarlem zich gewonnen gegeven. Zo'n 2000 verdedigers werden terechtgesteld: onthoofd, opgehangen of in de Spaarne verdronken. Best redelijk, vond Alva zelf. "Laten we hopen dat andere opstandige steden zich bewust worden van het slechte pad dat ze hebben bewandeld en de grote barmhartigheid waarmee u hen desondanks bejegend", schreef hij de koning. Die hoop bleek tevergeefs. Haarlem bleek een pyrrusoverwinning en Filips had al de conclusie getrokken dat de harde lijn niet werkte. Voor het eind van het jaar zou de IJzeren Hertog de Nederlanden verlaten.
</doc>
<doc id="204" genre="news" gender="?">
Macron probeert het nu met nederigheid en meer geslepen politici
 Franse president kwam critici tegemoet die hem bij ontmoetingen met gewone Fransen arrogantie verweten of zijn recente solisme kapittelden. Na een zomer vol politieke calamiteiten heeft de Franse president Emmanuel Macron dinsdagavond in een plechtige televisietoespraak geprobeerd het initiatief terug te nemen. Zijn hervormende daden waren de laatste maanden „minder zichtbaar” geworden omdat hij door zijn „beslistheid” of door zijn „directheid” mensen heeft „gestoord of geschokt”, erkende hij op nederige toon. Daarmee kwam hij critici tegemoet die hem bij ontmoetingen met gewone Fransen arrogantie verweten of zijn recente solisme kapittelden. „Ik hoor de kritiek”, zei hij. De vooraf opgenomen voordracht, die op alle grote Franse zenders tegelijk werd uitgezonden, volgde op een eerder op de dag aangekondigde grote herschikking van de regering. Niet alleen is de twee weken geleden opgestapte minister van Binnenlandse Zaken vervangen door Macron-vertrouweling Christophe Castaner, ook op enkele andere ministeries kwamen nieuwe, politiek geslepener bewindslieden. De nieuwe gezichten zullen echter niet leiden tot een koerswijziging, verzekerde Macron. De president, die op een dieptepunt in de peilingen staat, herinnerde de kijkers eraan dat hij pas 17 maanden bezig is en al veel hervormd heeft, maar nog lang niet klaar is. Hij kondigde nieuwe hervormingen aan, waaronder die van het pensioenstelsel. „Niemand wordt individueel beter als onze natie niet sterker wordt.” En passant lanceerde hij zijn Europese verkiezingscampagne. „Europa helt bijna overal naar extremisten en zwicht opnieuw voor nationalisme”, waarschuwde hij.
</doc>
<doc id="205" genre="news" gender="?">
UiTPAS viert eerste verjaardag
  Dendermonde - Een jaar geleden lanceerde stad Dendermonde de UiTPAS. "De UiTPas is een communicatiemiddel om de vrijetijdsparticipatie van onze inwoners te bevorderen, maar anderzijds ook een manier om wie het minder goed heeft ook mee te laten genieten van het ruime aanbod", volgens schepen van Cultuur Lien Verwaeren (CD). Er zijn ondertussen 1050 UiTPASSEN verdeeld, waarvan 250 met kansenstatuut. Schepen Lien Verwaeren: “We zijn met deze eerste cijfers meer dan tevreden, maar we kijken ook vooruit. Het komende jaar willen we verder groeien op vlak van UiTPAS-aanbod, zowel kwantitatief als kwalitatief. Cultuur-, sport- en jeugdverenigingen of festivals die willen aansluiten zijn altijd welkom. Daarnaast mikken we op minstens een even grote aangroei van UiTPASSERS.”
</doc>
<doc id="206" genre="news" gender="?">
De Poolse Kerk als maffiaclan in habijten
 Antiklerikale film Bioscoophit Kler van Smarzowski is een katalysator in het publieke debat over de rol van de Katholieke Kerk in Polen. Vader Leszek en vader Andrzej reciteren bijbelverzen, vader Tadeusz slaat een shot wodka achterover voor elk vers waarvan hij het volgnummer weet. De drie priesters vloeken als ketters, spelen luchtgitaar met een staande lamp op de muziek van een antiklerikale punkband en rennen stomdronken door het huis. Een zuippartij die abrupt eindigt als een jongetje het nieuws brengt dat een stervende dame een priester nodig heeft voor de laatste sacramenten. Na deze luchtige openingsscène zakken de hoofdpersonages van de Poolse speelfilm Kler (Clerus) in rap tempo weg in een moreel moeras van pedofilie, fraude, afpersing en misdrijven. En dat zijn nog niet alle (dood)zonden die geestelijken begaan in een film die nu al in de topvijf staat van de meest bekeken Poolse producties sinds 1989, toen Polen zich bevrijdde van het communisme. Binnen drie weken waren er ruim 3,5 miljoen bezoekers. Regisseur Wojciech Smarzowski werd bekend met een oeuvre van tragische en tragikomische films die de Poolse samenleving vaak een onverbiddelijke spiegel voor houden. In Kler, ruwweg gebaseerd op waargebeurde feiten en fenomenen, beelden Smarzowski en zijn sterrencast de Kerk af als maffiaclan in habijten. Onderling mopperen over de dubbele moraal van de clerus is een alledaagse activiteit voor de Polen – 93 procent van de bevolking omschrijft zichzelf nog steeds als katholiek, maar het aantal kerkgangers neemt vooral onder jongeren snel af. Bovendien zijn veel katholieken in toenemende mate kritisch tegenover de Kerk als instituut. Toch is de wijze waarop Smarzowski alle dwalingen van de Kerk samenbalt en rauw in beeld brengt in een film voor massaconsumptie zonder precedent. Machtshonger, hebzucht en hypocrisie: de top van de kerkelijke pikorde rijdt in luxe wagens, sjoemelt met aanbestedingen en heeft stapels bankbiljetten in de kast om beschuldigers af te kopen. Dorpspriesters sjacheren over de prijs van elk stukje land op de begraafplaats. Het binnengeharkte geld wordt niet zoals voorgewend besteed aan een nieuwe dakgoot voor de kerk, wel aan een abortus voor de bezwangerde vriendin van een priester. Als die laatste haar vraagt waarom ze geen voorbehoedsmiddelen gebruikte, zegt ze: „Dat laat mijn geloof niet toe.” De scène lokt hard gelach uit in een Warschause filmzaal. Wanneer de focus verschuift naar kindermisbruik en het toedekken ervan, wordt het overwegend jonge publiek stil. Enkele keren hoor je de deuren van de zaal dichtklappen: weglopers. Kler is een katalysator in het publieke debat over de rol van de Katholieke Kerk in Polen. Een die van binnenuit komt, anders dan het boek waarmee Trouw- correspondent Ekke Overbeek in 2013 de Polen wakker schudde. Daarin getuigen slachtoffers van pedofilie in de Kerk over hun ervaringen en hoe die in de doofpot belandden. In een hommage laat Smarzowski geestelijken opgewonden praten over de onthullingen van „een Nederlandse journalist”. De reacties in de pers weerspiegelen grotendeels de kloof tussen lovende liberalen en verontwaardigde conservatieven. „De zogenoemde elite valt de Kerk aan”, kopte het journaal van de publieke omroep, dat vaak als spreekbuis dient voor de nationaal-conservatieve regering van Recht en Rechtvaardigheid (PiS). Gazeta Polska, een regerings- en kerkgezinde krant, begon een advertentiecampagne met een parodie op de Kler- poster. De hoofdpersonages werden vervangen door Poolse katholieke iconen zoals paus Johannes Paulus II, priester Jerzy Popieluszko (vermoord door de communistische geheime diensten) en priester Maximilian Kolbe. Die laatste bood als gevangene in Auschwitz aan de plaats in te nemen van een andere gevangene die door de nazi’s tot de hongerdood veroordeeld was. Onderschrift: „De clerus: onze schat in het gevecht tegen het nazisme, communisme, lhbt en moslimfundamentalisten.” Sommige geestelijken toonden zich deze weken berouwvol over kerkelijke misstanden. De bisschop van Opole beloofde meer informatie over misbruik naar buiten te brengen. Naast Smarzowski bracht een beroepsrechtbank in Poznan de Kerk een klap toe. De rechtbank droeg een kerkorde op een schadevergoeding van 1 miljoen zloty (233.000 euro) te betalen aan een vrouw die als 13-jarige tien maanden werd gevangen gehouden en verkracht door een priester van de orde. Al probeerde de conservatieve commentator Stanislaw Michalkiewicz ook dat goed te praten. De priester had slechts „zijn hand onder haar rok gestoken”, zei Michalkiewicz, in weerwil van de feiten. En, zei hij over de schadevergoeding: „Geen hoer verdient zo goed.”
</doc>
<doc id="207" genre="news" gender="?">
‘Verhaal van Sobibór blijven vertellen’
 HOOGHALEN - Als er in 1943 geen opstand was geweest van vooral Joodse gevangenen in Sobibór, was waarschijnlijk nooit bekend geworden dat het vernietigingskamp in oostelijk Polen had bestaan. In Kamp Westerbork is zondag een herdenking, omdat het dan precies 75 jaar is geleden dat het massale verzet plaatshad. 
</doc>
<doc id="208" genre="news" gender="?">
'Brugge, Genk en Standard betrokken bij financiële constructies'
 Op de persconferentie over het grootschalige onderzoek naar fraude in het Belgisch voetbal gaf het federaal parket meer details vrij. Vijf clubs zouden betrokken zijn bij financiële constructies om geld te verbergen voor de fiscus. Op de persconferentie zette het parket alle details van het lopende onderzoek nog eens op een rij. Dat onderzoek valt uiteen in twee grote delen. enerzijds gaat het om grootschalige fraude en witwas, anderzijds om corruptie. Het fraudeonderzoek kwam op gang nadat het gerecht wind had gekregen van verdachte financiële transacties in een bankkantoor in Genk. Daar ging de bal aan het rollen. Dat onderzoek leidde uiteindelijk naar de twee spilfiguren, de makelaars Dejan Veljkovic en Mogi Bayat. Veljkovic heeft volgens het parket in samenspraak met de ploegen KV Mechelen, Racing Genk, Lokeren, Club Brugge en Standard constructies opgezet om zich verdoken commissielonen voor zijn activiteiten als makelaar uit te laten betalen en om spelers die hij vertegenwoordigt verdoken vergoedingen te bezorgen. Bayat zou daarentegen puur in eigenbelang hebben gehandeld. Hem wordt ten laste gelegd dat hij enerzijds transfers manipuleerde om zijn eigen inkomsten te maximaliseren, en anderzijds dat hij constructies opzette om geld voor de betrokken clubs en spelers te verbergen. Daarbij zou hij de hulp hebben gekregen van ex-advocaat Laurent Denis, die al eens veroordeeld werd in het gokschandaal rond de Chinees Zheyun Ye. Bayat zou gebruik hebben gemaakt van de derdenrekening van Denis, waarna hij het geld in cash afhaalde. Daarnaast zou Bayat ook massaal luxehorloges hebben gekocht en die frauduleus hebben gededouaneerd om btw te ontduiken. Bij huiszoekingen bij de verschillende betrokkenen troffen speurders verpakkingen aan van voor in totaal 8 miljoen euro aan luxehorloges, die Bayat zou hebben uitgedeeld als relatiegeschenken. Bij die huiszoekingen zijn ook voor 3,6 miljoen euro aan tegoeden in beslag genomen, aldus het parket. In het kader van dit luik van het onderzoek worden 18 mensen voorgeleid bij de onderzoeksrechter, klonk het nog. Club Brugge-coach Ivan Leko , die gisteren werd opgepakt, maar werd vanmiddag weer vrijgelaten. Daaraan zouden geen voorwaarden zijn verbonden, wat betekent dat hij niet in verdenking is gesteld. Het corruptieluik blijkt rond de clubs KV Mechelen en Waasland-Beveren te draaien. Er zou sprake zijn van matchfixing met als doel KV Mechelen in eerste klasse te houden. Daarbij gaat het specifiek om twee wedstrijden van eind vorig seizoen: Antwerp-Eupen op 3 maart en KV Mechelen-Waasland-Beveren op 11 maart. Ook hier speelt makelaar Dejan Veljkovic een sleutelrol. Hij zou met vier bestuursleden van KV Mechelen de uitslagen van de wedstrijden hebben proberen te beïnvloeden. Daarbij werd onder andere een beroep gedaan op de scheidsrechters Bart Vertenten, die in de wedstrijd Antwerp-Eupen een onbestaande penalty floot. Ook scheidsrechter Sebastien Delferière zou betrokken zijn, in de poging om een geschorste speler snel weer op het veld te krijgen. Delferière werd in verdenking gesteld, maar wel vrijgelaten onder voorwaarden. Om de scheidsrechters te beïnvloeden, werd volgens het parket een beroep gedaan op twee sportjournalisten, die aangezet werden om de scheidsrechters positieve beoordelingen te geven in hun verslaggeving. In dit luik werden naast Delferière nog drie andere personen in verdenking gesteld. Daarbij gaat het om de KV Mechelen-bestuurders Olivier Somers en Thierry Steemans en Waasland-Beveren-voorzitter Dirk Huyk. Enkel Steemans is voorlopig aangehouden, de anderen zijn vrij onder voorwaarden. Voljkevic wordt in dit dossier beschuldigd van witwas.
</doc>
<doc id="209" genre="news" gender="?">
ANALYSE. Dit staat er op 14 oktober op het spel in Bever
  Bever -  Bever wordt momenteel bestuurd door CD, maar de kiezer heeft op 14 oktober de keuze uit drie lijsten: Thuis in Bever - Chez nous à Biévène, Open voor de Mens en N-VA. Vast staat dat er een nieuwe burgemeester komt, want Luc Deneyer stapt uit de politiek.  Bever wordt momenteel bestuurd door CD, maar de kiezer heeft op 14 oktober de keuze uit drie lijsten: Thuis in Bever - Chez nous à Biévène, Open voor de Mens en N-VA. Vast staat dat er een nieuwe burgemeester komt, want Luc Deneyer stapt uit de politiek. Heb je nog geen idee op wie je zondag gaat stemmen?  Wie zijn al die mensen die naar je stem vissen?
</doc>
<doc id="210" genre="news" gender="?">
Schoolbel klinkt gelijktijdig in Vlezenbeek en Ukunda
  Sint-Pieters-Leeuw - De Ave Maria-school van Vlezenbeek en de Rainbow for Kids-school in Ukunda in Kenia lieten gelijktijdig de schoolbel rinkelen. Via skype konden de kinderen van beide scholen dit symbolische ritueel bij elkaar volgen. Daarna zongen de kinderen samen hetzelfde liedje. "Met deze actie staan we stil bij hoe belangrijk naar school gaan is in de ontwikkeling van kinderen. Bij ons een vanzelfsprekendheid maar niet in het Zuiden", aldus Mary-Rose De Maeseneer die de actie organiseerde. Beiden scholen onderhouden via juf Katrien Vermeersch al langer goede contacten.
</doc>
<doc id="211" genre="news" gender="?">
Met de broek  op je knieën
 Het voelde bijna als een belediging, de inbraakpoging die Russische hackers dit voorjaar uitvoerden bij onderzoeksinstituut OPCW . Ze werden betrapt toen ze hun groene Citroën C3 parkeerden naast het gebouw waar ze probeerden het wifinet te penetreren. Het viertal was slordig, constateerden experts, ze veronachtzaamden hun ‘persoonlijke cyberhygiëne’, zetten elkaar op de foto en bewaarden geheime bonnetjes want je weer maar nooit. Zonder afbreuk te willen doen aan de euforie, de MIVD kreeg deze amateurs in de schoot geworpen. Verdienen we dan geen betere spionnen? Ja, maar die laten zich niet op heterdaad betrappen. In mijn Twitterfeed regende het complottheorieën. Dit was afleiding voor het Echte Werk. Russische hackers horen immers staatsgeheimen te stelen, infrastructuur te infiltreren en de publieke opinie te ontregelen. We verwachten meesterbreinen met paardenstaart. Hoodies en laptops vol groene nullen en enen, niet vier toeristen in een groene C3. Toch kom je met simpele hackpogingen een heel eind. Duizenden Nederlanders kregen een mail waarin ze gechanteerd werden: ze waren, via een virus, met de broek op de knieën betrapt tijdens het kijken van porno en moesten losgeld betalen om het bewijsmateriaal te vernietigen. „Ik heb een video gemaakt waarop te zien is hoe jijzelf bevredigt op de linkerhelft van het scherm en op de rechterhelft zie je waar je naar keek” luidde de boodschap, waaraan net een komma schort. Bluf natuurlijk, toch stond de telefoon bij de fraudehelpdesk roodgloeiend . Blijkbaar voelden de bellers zich in hun hemd gezet en dan wint schaamte het van gezond verstand. Ook Facebook ging afgelopen week met de billen bloot. Door een knullige fout kregen hackers toegang tot 90 miljoen accounts. Ze hadden tokens gestolen. Dat zijn de tijdelijke digitale sleutels voor Facebook. Je kunt er ook mee terecht bij externe diensten die Facebooks social login gebruiken, zoals Instagram, Tinder of nrc.nl. Ai, je moet er niet aan denken dat onbekenden kunnen meekijken met de krant die je leest. Facebook gebruikt sociale logins om meer over je te weten te komen. Voor de gebruiker is het makkelijk: je hoeft geen wachtwoorden te onthouden. Maar met jouw Facebook-sleutel kunnen anderen voor jou inloggen, zelfs bij diensten waar je normaal met een (zelfde) mailadres inlogt. Als je je digitale sleutels aan één bedrijf wilt geven, gebruik dan een externe passwordmanager – software die moeilijke wachtwoorden verzint en beheert. Helaas, ook dat is geen garantie op een lang en onbezorgd online leven. Zowel LastPass als OneLogin werden al eens gehackt. Probeer daarom overal in te loggen met een dubbele verificatie, via een extra tijdelijke code met een sms’je of een app op je telefoon. Dat kost een paar seconden van je leven en scheelt een eeuwigheid aan ellende. En zorg ervoor dat je niet op heterdaad te betrappen bent. Let op je persoonlijke cyberhygiëne en plak een pleister over je webcam. Zelfs Facebook-oprichter Mark Zuckerberg doet dat , en niet alleen als hij porno kijkt.
</doc>
<doc id="212" genre="news" gender="?">
Zeker twaalf doden bij aanslag Afghanistan
 De bomaanslag vond plaats bij een verkiezingsrally, waar een vrouwelijke kandidaat-parlementariër zou komen spreken. Bij een bomaanslag op een verkiezingsbijeenkomst in het noordoosten van Afghanistan zijn zaterdag zeker twaalf mensen om het leven gekomen. Ook zijn 32 mensen gewond geraakt, van wie enkelen zich in kritiek toestand bevinden. Dat meldt de politie aan persbureau AP. De aanslag werd gepleegd in de provincie Takhar, die grenst aan Tadzjikistan. De explosieven waren in een motorfiets geplaatst die naast de verzamelde menigte geparkeerd stond. Op het evenement zou Nazifa Yousufi Bek komen spreken, die als parlementariër gekozen hoopt te worden. Ze was ten tijde van de ontploffing niet aanwezig. De aanslag is nog niet opgeëist, maar vermoed wordt dat de Talibaan erachter zit. De fundamentalistisch-islamitische strijdgroep die tegen een rol van vrouwen in de politiek is, is zeer actief in de regio. De Afghaanse parlementsverkiezingen vinden volgende week zaterdag plaats. Er zijn 2.565 mensen die zich kandidaat stellen voor het 249 zetels tellende parlement, onder wie 417 vrouwen. De afgelopen weken zijn al vijf aspirant-parlementariërs vermoord bij aanslagen en zijn twee anderen ontvoerd.
</doc>
<doc id="213" genre="news" gender="?">
‘Ik zag ook  dat het zo niet verder kon’
 Demotie Een stap terug doen op de carrièreladder is best lastig. Hoe kan een bedrijf daarbij helpen? „Kondig ook demoties aan in het personeelsblad.” Of hij niet terug wilde naar z’n oude baan als onderhoudsmonteur, had de personeelsafdeling van installatiebedrijf Feenstra uiteindelijk aan Dennis Schreefel (48) gevraagd. Want hoewel hij veel plezier had in zijn werk als servicemonteur, was hij tegen het middaguur zó moe dat hij vaak even moest gaan liggen. Volgens Schreefel waren het vooral de onregelmatige diensten in zijn nieuwe, hogere functie die hem parten speelden. „’s Avonds reed ik met de ramen open terug naar huis, om maar niet achter het stuur in slaap te vallen.” En dus ging Schreefel met pijn in zijn hart terug naar de functie waarmee hij in 1995 bij het bedrijf in dienst getreden was, met bijbehorend (lager) salaris. „Mijn eerste reactie was dat ik dat niet wilde, want je wil toch vooral stappen vóóruit maken in je carrière. Maar ik zag ook wel dat het zo niet verder kon.” Hoeveel mensen net als Schreefel demotie maken, zoals een stap terug op de carrièreladder officieel heet, is lastig te zeggen. Wel berekende het Centraal Bureau voor de Statistiek (CBS) in 2016 dat een op de 25 medewerkers, die langer dan twee jaar voor dezelfde baas werkten, er in dat jaar op achteruit was gegaan in functie. Uit het rapport HR Trends 2017-2018 van adviesbureau Berenschot, salarisdienstverlener ADP en Performa Uitgeverij, blijkt dat bijna 40 procent van de meer dan duizend onderzochte organisaties demotie gebruikt om werknemers langer binnen boord te houden. Vooral bij de overheid en binnen kennisinstellingen is het middel populair, bijvoorbeeld wanneer iemand gezondheidsklachten heeft of de pensioenleeftijd nadert. Volgens René Schalk, bijzonder hoogleraar sociaal werk aan Tilburg University, zijn er voor werkgever en werknemer verschillende redenen om te kiezen voor demotie. Gezondheidsredenen bijvoorbeeld, of organisatorische veranderingen. Schalk, die onderzoek doet naar het fenomeen, benadrukt dat er daarbij onderscheid gemaakt moet worden tussen vrijwillige demotie en gedwongen demotie, wanneer iemand bij een reorganisatie bijvoorbeeld voor de keuze wordt gesteld: „of je gaat een lagere functie vervullen, of je vliegt eruit”. En vooral op die laatste vorm van demotie heerst nog een taboe, zegt Richard Jongsma, die als HR-adviseur verschillende boeken over het onderwerp schreef. „In een wereld waarin gedacht wordt dat je alles kunt bereiken zolang je er maar hard genoeg voor werkt, en de enige weg op de carrièreladder de weg omhoog lijkt, voelt een gedwongen stap terug als gezichtsverlies.” Zo had ook Astrid van de Nieuwenhof (34) aanvankelijk moeite te accepteren dat ze haar oude functie niet kon behouden. „Ik heb er zoveel tranen om gelaten. Al die tijd zag ik voor me dat ik over een paar jaar kon opklimmen naar een hogere positie, maar precies het tegenovergestelde gebeurde.” Als consultant reed ze voor haar bedrijf, dat advies geeft in de voedselsector, jaarlijks zo’n 50.000 kilometer, altijd was ze onderweg naar klanten. Totdat ze door een ongeluk reumatische klachten ontwikkelde. „Ik kon ineens veel minder op pad. Dus toen er een functie op de afdeling planning vrijkwam en het management mij vroeg, stemde ik toe die functie tijdelijk te vervullen.” Een lagere functie betekent vaak ook een stap terug in salaris, al hoeft dat volgens Schalk niet altijd het geval te zijn. „Vooral mensen die bijna met pensioen gaan, behouden vaak hetzelfde salaris.” Van de Nieuwenhof was zelf stellig: „Ik wilde best een stap terug doen, maar niet minder gaan verdienen. Omdat het management de stap terug voorstelde, kon ik daar gelukkig makkelijk over onderhandelen.” Inmiddels werkt ze ruim anderhalf jaar op de afdeling planning en is het haar vaste baan geworden. Al bleef ze vooral aan het begin benadrukken dat de functie tijdelijk was. „Omdat ik het tegenover mezelf niet goed kon verantwoorden. Het voelde alsof ik mijn werk niet aankon, en dat rekende ik mezelf zwaar aan.” Uit onderzoek van hoogleraar Schalk en organisatiepsycholoog Edith Josten blijkt dat medewerkers na een demotie vaak minder tevreden zijn over hun werkzaamheden, terwijl gevoelens van emotionele uitputting niet minder worden. Een onderzoeksresultaat dat Schalk verbaasde. „Demotie wordt meestal ingezet om een probleem op te lossen, maar blijkbaar weten bedrijven niet te voorkomen dat het in de praktijk meer problemen veroorzaakt.” Volgens Schalk zitten die problemen ‘m vooral in het gebrek aan uitdaging in de nieuwe functie. „Er bestaat een vooroordeel dat iemand die terugkomt na een burn-out of tegen zijn pensioen aan zit, vooral licht werk kan doen. Bedrijven laten ze een stapje terug doen en geven ze ‘saaiere’ werkzaamheden, maar daar worden medewerkers niet gelukkiger van.” Zonder duidelijke communicatie over een vervolgplan, kan een demotie bovendien veel frustratie opleveren, ziet Jongsma. Kan een medewerker op den duur bijvoorbeeld weer terugkeren naar de oude functie? En hoe houd je het werk uitdagend? „Zonder die duidelijkheid kan een stap terug vervelend uitpakken, want anders dan bij ontslag blijf je collega’s bij de koffieautomaat tegenkomen. En dan is het niet alleen voor jezelf, maar ook in je communicatie met anderen fijn om een plan te hebben.” Ook de communicatie binnenshuis is heel belangrijk. Jongsma: „Kondig je promoties altijd aan in het personeelsblad, doe dat dan ook met demoties.” Van de Nieuwenhof had het geluk dat veel van haar collega’s wisten van haar gezondheidsproblemen, en haar stap terug dus begrepen. Maar ze merkt wel dat klanten haar soms anders behandelen. „Mensen met wie ik nota bene heb samengewerkt als consultant, vragen nu of er een ‘echte consultant’ aan de telefoon kan komen om mijn antwoord te bevestigen.” Ze lacht erom, maar destijds was het minder leuk. „Alsof mijn kennis ineens minder waard was.” Wat uiteindelijk hielp was de waardering die ze in haar nieuwe functie krijgt. „Ik krijg veel complimenten over mijn werkwijze, en merk dat ik ook nu goed ben in wat ik doe. Wat eerst als een stap terug voelde, voelt nu als een stap in de goede richting.”
</doc>
<doc id="214" genre="news" gender="?">
Lange wachtrij in stemlokaal aan rustoord
  Diest - In Diest werd voor de verkiezingen vandaag voor het eerst een stembureau ingericht in het centrum voor buitenschoolse opvang ’t Kevertje in Webbekom. ’t Kevertje ligt vlak naast het rustoord in Webbekom. Het nieuwe stembureau werd daar ingericht om bewoners van het rustoord de kans te geven zelf te gaan stemmen. Dat blijkt geen groot succes te zijn. Heel wat bewoners van het rustoord hebben toch een volmacht verleend. Dat leidde tot een lange rij in het stemlokaal.
</doc>
<doc id="215" genre="news" gender="?">
De vennootschapsbelasting kan nóg lager: zo concurreren landen om bedrijven aan te trekken
 Winstheffing Het VK wil met „de laagste vennootschapsbelasting” ook na de Brexit buitenlandse bedrijven trekken. Maar bij vestigingskeuze is die heffing alleen niet doorslaggevend. Het Verenigd Koninkrijk staat er – net als Nederland – om bekend scherp aan de wind te zeilen op belastingvlak. En premier Theresa May liet onlangs blijken geen millimeter te zullen wijken van die koers: „Wat voor bedrijf u ook heeft, investeren in Groot-Brittannië na de Brexit geeft u de laagste vennootschapsbelasting in de G20.” Sinds het Verenigd Koninkrijk de winstbelasting voor bedrijven vorig jaar verlaagde naar 19 procent, heeft het al de laagste winstbelasting van de G20: de club van de negentien belangrijkste industrielanden ter wereld en de Europese Unie. May liet blijken die ‘koppositie’ nooit uit handen te willen geven. Ze vindt het tarief van de winstbelasting belangrijk om de economie competitief te houden. Daarin staat ze niet alleen. Afgelopen woensdag nog zei Laura van Geest, directeur van het Centraal Planbureau, tegen NRC dat het „om je vestigingsklimaat te verbeteren logischer is om de vennootschapsbelasting te verlagen ” dan de dividendbelasting af te schaffen. Het kabinet is beide overigens van plan: per 2021 moet de vennootschapsbelasting van 25 naar 22,25 procent dalen. Het roept de vraag op: hoe belangrijk is de hoogte van de vennootschapsbelasting voor het aantrekken van investeringen? „Het is een van de eerste zaken waar ondernemingen op letten”, zegt Raymond Luja, hoogleraar rechtsvergelijkend belastingrecht in Maastricht en werkzaam bij fiscaal advieskantoor Loyens Volgens hem speelt de vennootschapsbelasting met name een rol bij de „voorselectie” door buitenlandse bedrijven die investeringen over de grens overwegen. Mede op basis van het tarief van de vennootschapsbelasting stellen ze een shortlist van landen samen. Vervolgens maken ze op basis van meer criteria een definitieve keuze: naast de fiscale omstandigheden gaat het dan bijvoorbeeld om infrastructuur en arbeidsmarkt. Stan Stevens, hoogleraar vennootschapsbelasting in Tilburg en belastingadviseur, herkent die werkwijze. „Belastingdruk is relevant. Naarmate meer belasting betaald moet worden, is het minder aantrekkelijk om te investeren: het rendement uit investering wordt lager.” Beide hoogleraren benadrukken dat de ene bedrijfstak de andere niet is. Voor een bedrijf dat een distributiecentrum wil openen, is infrastructuur belangrijk. Wie een nieuwe fabriek opent, stelt loonkosten centraal. Stevens wijst naar Ierland, dat met 12,5 procent vennootschapsbelasting een van de laagste tarieven van Europa heeft. Bedrijven als Google, Microsoft en eBay hebben er belangrijke Europese kantoren geopend. „Ierland heeft veel activiteiten aangetrokken met lage belastingdruk, maar het zijn vooral financieel en ICT-gerelateerde diensten. Zulke zaken kun je prima vanaf een eiland doen. Maar je gaat niet je Europese distributiecentrum in Ierland vestigen.” Empirisch onderzoek uit 2015 in opdracht van het Ierse ministerie van Financiën komt tot eenzelfde conclusie. Na analyse van ruim 3.200 nieuwe vestigingen van multinationals in 26 landen, in de periode 2005-2012, concluderen de onderzoekers dat de hoogte van winstbelasting verband houdt met locatiekeuze. Maar het resultaat wisselt sterk per branche. Het duidelijkst is het verband bij bedrijven in de financiële sector: daar weegt het ruim tweemaal sterker dan in andere sectoren. De winstbelasting gaat al decennia structureel één kant op: omlaag. Sinds 1980 is de vennootschapsbelasting in ontwikkelde landen gedaald van gemiddeld meer dan 40 naar iets meer dan 20 procent. Als de daling doorzet, betalen bedrijven vanaf 2052 nul procent belasting, becijferden Europese maatschappelijke organisaties vorig jaar met een kwinkslag. De vrees heerst dat als een land het tarief verlaagt, het andere moet volgen Bij veel nationale overheden heerst de vrees dat als een land het tarief verlaagt, het andere moet volgen. In het regeerakkoord van Rutte III is afgesproken dat „ook met het oog op de ontwikkelingen in de landen om ons heen” de vennootschapsbelasting in 2021 van met 2,75 procentpunt daalt. Die neerwaartse spiraal is menigeen een doorn in het oog. Eind dit jaar vindt in Argentinië een G20-top plaats. De werkgroep die het thema belastingen voorbereidt, heeft belastingconcurrentie geagendeerd en bepleit een minimumtarief. Ze wijst erop dat de fiscale competitie uitmondt in een race to the bottom en inkomsten van overheden uitholt. De leiders van de G20-landen zouden afspraken moeten maken over zo’n minimum, vindt de werkgroep. Hoogleraar Stevens wijst erop dat een dalend tarief niet hoeft te betekenen dat de belastinginkomsten van overheden worden uitgehold. Ze kunnen immers ook de heffingsgrondslag verbreden, zodat over een groter bedrag belasting wordt geheven. In Nederland gebeurt dat bijvoorbeeld door afschrijvingen te beperken en rente minder makkelijk aftrekbaar te maken. Ook de conjunctuur speelt een grote rol bij de inkomsten uit vennootschapsbelasting. Zo haalde Nederland vorig jaar 21,4 miljard euro vennootschapsbelasting op, 11,9 procent van het totaal aan belastinginkomsten. In crisisjaar 2009 ging het om 8,4 procent van het totaal aan belastinginkomsten. Komt bij dat het blote tarief ook niet alles zegt. Formeel bedraagt de vennootschapsbelasting in Nederland 25 procent, maar in de praktijk betalen bedrijven vaak beduidend minder. Soms neemt dat wel heel extreme vormen aan. Neem computergigant Dell, die in Nederland zijn (grotendeels papieren) hoofdkantoor heeft neergezet. Het bedrijf maakt handig gebruik van een fiscale deal in Singapore en het Nederlandse belastingverdrag met de Aziatische stadsstaat. Vorig jaar betaalde Dell over een winst van ruim 2,3 miljard dollar maar 6,3 miljoen dollar belasting. „Effectieve belastingdruk 0,23 procent”, vermeldt het jaarverslag. Stevens kent de casus niet, maar benadrukt dat de effectieve belastingdruk voor bedrijven veel relevanter is dan het officiële belastingtarief. En Nederland kent verschillende mogelijkheden voor bedrijven om hun effectieve belastingdruk te verlagen. Neem de innovatiebox, waardoor bedrijven maar 7 procent belasting hoeven te betalen over winst uit innovaties. Door al die factoren is het moeilijk een precies antwoord te geven op de vraag wat het voor Nederland betekent als premier May de winstbelasting voor bedrijven verder verlaagt. Stevens stelt vast dat het Verenigd Koninkrijk met Nederland concurreert om buitenlandse investeerders. „Als het tarief daar daalt, heeft dat effect op bijvoorbeeld financieringsactiviteiten”, weet hij. Maar, stelt de hoogleraar tegelijk: „Daar staat tegenover dat de Britten straks niet meer bij de EU zitten. Dat zullen veel ondernemers als nadeel zien.”
</doc>
<doc id="216" genre="news" gender="?">
Twee keer opgegeven en toch nog in leven dankzij immuuntherapie
 Tot twee keer toe werd Rob Admiraal (71) opgegeven. Zes jaar geleden ontdekte hij een melanoom in zijn kin. De melanoom werd twee keer weggesneden, maar het bleek niet genoeg. De kanker zaaide uit. Naar zijn hals, schouder, de longen en lever. "De situatie was hopeloos", zegt Admiraal. "Er was nog maar één redding: naar het Antoni van Leeuwenhoekziekenhuis." En nu is hij nog altijd in leven en zelfs kankervrij. Bij dat ziekenhuis in Amsterdam werd getest met immuuntherapie. Vandaag kregen een Amerikaan en een Japanner de Nobelprijs voor de Geneeskunde , omdat ze werkten aan het stimuleren van het immuunsysteem van het menselijk lichaam, zodat dat zelf de tumoren aanvalt. Prof. dr. John Haanen legt uit wat het belang is van de ontdekkingen van Nobelprijswinnaars James P. Allison en Tasuku Honjo: Een soortgelijke proef werd ook gedaan bij Admiraal. Een jaar lang kreeg hij medicijnen voor de immuuntherapie, als onderdeel van een studie. "En die studie is wonderbaarlijk goed verlopen", vertelt hij vanuit het ziekenhuis. "Toen ik vroeg aan de dokter wat er zou gebeuren als ik daar niet aan mee ging doen, was het antwoord simpel: 'dan ben je er over drie maanden niet meer'. Ik heb dus aardig langs de rand gemarcheerd." Immuuntherapie bestaat uit een reeks nieuwe medicijnen. "De twee hebben ongelofelijk vooruitstrevend werk verricht in de jaren 90", zegt internist-oncoloog prof. dr. Haanen van het Antoni van Leeuwenhoekziekenhuis over de ontvangers van de Nobelprijs. "Ze hebben de checkpoint - remmers ontdekt, die de rem van het afweersysteem halen. En daardoor zie je hele grote effecten van het afweersysteem tegen kanker optreden, die we vroeger niet voor elkaar kregen." De behandeling voor Admiraal bestaat uit een mix van medicijnen en therapie. "Ik heb een bestaande chemo moeten spuiten in mijn been, interferon. En ik ben een nieuw medicijn gaan slikken, atezolizumab", zegt hij. "Die combinatie heeft mij geweldig geholpen. De bijwerkingen zijn normaal een dik boekwerk. Maar ik heb bijna geen bijwerkingen gehad. Een keer raakte ik in shock, omdat het medicijn in een half uur werd toegediend. En ik had wat griepverschijnselen." Hij merkte zelf amper dat hij die hele tijd ernstig ziek was. "Dat is het gekke. Iedereen zegt dat het levensgevaarlijk is en dat het link is. Maar ik heb dat nooit zo ervaren." Admiraal is een van de vele patiënten die nu voordeel heeft van deze therapie. Haanen: "De ontdekking betekent afname van ziekte, langdurige positieve effecten en misschien bij een kleine groep zelfs genezing. Maar genezing is een lastig begrip. De volgtijd is voor veel middelen nog te kort." Dat de Amerikaan en Japanner nu de Nobelprijs hebben gekregen, vindt Admiraal "helemaal geweldig" en "groots". "Ik kan wel zeggen dat wat zij hebben gedaan, mijn leven heeft gered." Internist-oncoloog Haanen had eigenlijk verwacht dat ze de prijs een paar jaar geleden al zouden krijgen, omdat ze de ontdekking al in de jaren 90 deden. "Ze zijn absoluut een terechte winnaar." Admiraal is inmiddels al een jaar kankervrij. "Dat is een heel opgelucht gevoel. Ik moet om de vier maanden terugkomen voor controle en in die periode voel ik mij prima. Maar voor ieder bezoek aan het ziekenhuis, ben ik toch altijd weer zenuwachtig."
</doc>
<doc id="217" genre="news" gender="?">
Duizenden naaldenprikjes voor een perzikhuidje, heeft dat zin?
 Huid Microneedling zou voor een gladdere huid zorgen. Wie wil duizenden naaldenprikjes? Een mooie gladde rimpelloze huid wil iedereen wel. Het is niet voor niks een schoonheidsideaal. Vrijwel iedereen wordt met zo’n glad huidje geboren. Het is het makkelijkst, en het goedkoopst en gezondst, om die gladde huid zo lang mogelijk zo te houden. Dus de huid niet door de zon laten verbranden en niet roken. Dat helpt enorm. Toch, als de jaren verstrijken, raakt de kussenzachte collageenlaag onderin de huid wat in verval en verschijnen de rimpels. Dan staan de schoonheidsspecialisten, plastisch chirurgen en cosmeticafabrikanten te popelen. De zalfmengers leveren antirimpelcrèmes. Die hebben gemeen dat ze de huid wat laten opzwellen, waardoor rimpeltjes strakgetrokken worden. In de kliniek wachten botox, peelings, injecties met wondermiddelen, laserapparaten en, steeds vaker, rollers met honderden micronaalden. Microneedling komt in de mode. Het wordt aangeprezen als een, vergeleken met laser, milde techniek. En als een techniek die aanzet tot natuurlijk huidherstel, in tegenstelling tot botox en fillers. Microneedling gebeurt met een rollertje met daarin honderden fijne naaldjes met een lengte van 0,5 tot meestal 2 millimeter. Het kan ook met een elektrisch apparaatje met een bundeltje naalden, meestal voor plaatselijke toepassingen. De roller krijgt de overhand. Over de huid gerold prikt ieder naaldje een klein gaatje in de huid. Ja, dat zijn duizenden wondjes. Daarover straks meer. Eerst nog wat wervends: voor microneedling hoef je niet naar een kliniek. Het thuisneedlen komt in de mode. Deze zomer verscheen tot tweemaal toe een persbericht van het bedrijf âme pure in de mailbox. Microneedling kan thuis en steeds meer mensen ontdekken het. Juichend meldt het bedrijf de verkoop van ruim 200.000 microrollers in 2017. Sinds het er in 2014 mee begon steeg de omzet jaar in jaar uit met meer dan 100 procent. We waren het „allereerste bedrijf” dat de methode „opnieuw heeft ontworpen voor de thuisconsument”, schrijft âme pure. „Dit gebeurde op een zeer grondige manier, gebaseerd op tientallen gereputeerde wetenschappelijke studies”. Onderzoekers vinden het wetenschappelijk bewijs onder de microneedlingtechniek nog onvoldoende Een wetenschapsredacteur van NRC mailde het bedrijf terug: ik ben benieuwd, stuur me eens de publicaties van die wetenschappelijke experimenten. Maar een antwoord kwam er niet, ook niet na een herhaald verzoek. Dat is ook niet zo verwonderlijk, want erg overtuigend is die wetenschap niet. Artsen en onderzoekers uit Gent en Amsterdam schreven begin dit jaar een overzichtsartikel over de wetenschap achter microneedling in het wetenschappelijke tijdschrift Journal of Plastic, Reconstructive and Aesthetic Surgery . Ze zochten alle wetenschappelijke artikelen bij elkaar waarin op een enigszins redelijke manier de werking van microneedling bij mensen is onderzocht. Ze vonden 37 onderzoeken. Ze oordelen, ook op grond van dieronderzoek, dat de duizenden miniwondjes die de korte naaldjes maken de huidverjonging stimuleren. Ze concluderen dat microneedling „een veilige en effectieve methode” is. Maar ze halen hun eigen stelligheid meteen onderuit: „Verder onderzoek is nodig voordat microneedling echt een wetenschappelijk onderbouwde behandeling tegen littekens, rimpels en andere huidziekten is.” Het onderzoek heeft methodologische tekortkomingen, vinden ze. Het meeste microneedling-onderzoek is bovendien gedaan naar het wegwerken van littekenputjes die ernstige acne op een gezicht kan veroorzaken. Er is ook onderzoek gedaan naar het verwijderen van pigmentvlekken, huidstriemen en brandwondlittekens en naar microneedling bij het stimuleren van haargroei. Haargroei? Ja, de naaldenroller is ook in gebruik als hulpmiddel om lotions en haargroeimiddelen beter naar binnen te krijgen. Het verwijderen van rimpels, waar de belangstelling voor groeit, is ook onderzocht, maar slecht. Slechts 3 van de 37 onderzoeken gingen alleen over huidverjonging met microneedling. Daar deden maar 28 proefpersonen aan mee. Het was ook geen vergelijkend onderzoek. Er waren groepjes mensen die allemaal dezelfde behandeling kregen. En na een tijdje werd aan die mensen gevraagd of ze tevreden waren. Onafhankelijke beoordelaars keken of er minder rimpels waren, aan de hand van foto’s van voor en na de behandeling. Opvallend was dat de beoordelaars enthousiaster waren dan de mensen die de behandeling ondergingen – geen vertrouwingwekkende basis onder een therapie die is gebaseerd op het bewust veroorzaken van duizenden huidwondjes. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. Want dat is hoe microneedling werkt. Ook verjongende therapieën als laserbehandeling en peeling, veroorzaken milde verwondingen. De beste manier om het herstellend vermogen van de huid te stimuleren is het „doelgericht beschadigen van de opper- en lederhuid”. Dat stimuleert huidafschilfering en groei, wat de huiddegeneratie omkeert, schrijven drie Amerikaanse commerciële rimpelbestrijders in een wetenschappelijk artikel in het tijdschrift Clinics in Plastic Surgery . Bij microneedling, bij gebruik van naalden korter dan 2 millimeter, is het wondje klein genoeg om niet (of bijna nooit) te gaan bloeden. De huid wordt niet (lang) rood en zwelt niet erg op. Maar de gedeeltelijke afweerreactie die op gang komt stimuleert de groei van voedende kleine bloedvaatjes en een nieuw zacht collageenlaagje. Ieder wondje kan ontsteken. Dat kan ook gebeuren met de wondjes van al die naaldjes. Het is zeldzaam, laat het microneedlingonderzoek zien, maar in de webshops die de rollers verkopen staat vaak ook ontsmettende alcohol te koop. Als hét grote voordeel ten opzichte van de huidafschavende werking van een laserbehandeling of peeling wordt het milde trauma van microneedling genoemd. De roodheid en zwelling van de huid blijft beperkt tot een dag. De onderzoekers vinden het wetenschappelijk bewijs onder de microneedlingtechniek nog onvoldoende. Zo is onduidelijk hoe vaak je moet behandelen, met welke tussentijd en met welke naaldlengte. In de beschikbare onderzoeken zijn patiënten tussen de 1 en 12 keer behandeld, met tussenpozen van 1 tot 8 weken. En thuisgebruiker, pas op met de aanschaf van een roller. De prijzen variëren. Het is moeilijk na te gaan wat je koopt. Er zijn waarschuwende sites, maar zelden zonder eigenbelang, want aan het eind bevelen ze hun eigen spullen aan. Wie toch de naaldenroller wil hanteren, of ervoor naar een kliniek wil: het staat vast dat al die kleine wondjes de huidgroei stimuleren, maar het is onduidelijk of iemand daarna zal opmerken dat de rimpels zijn gladgestreken. Ivvy van de Geer (28), marketeer uit Amsterdam heeft een naaldenfobie, maar wilde wel iets laten doen aan de dunne, donkere huid onder haar ogen. „Die kan echt wel wat steviger.” De cosmetisch arts heeft haar „goed te pakken gehad”, zegt ze. „Onder mijn ogen was het helemaal rood, de dag na de behandeling werd ik echt aangestaard in de supermarkt.” De pijn viel mee. Echt drastisch verschil ziet ze nu niet. „Mijn huid is iets beter doorbloed, en ik heb een gezonde glow op mijn gezicht, maar ik zie geen enorme verandering.” Ja, ze is nog wel jong om aan de cosmetische behandelingen te beginnen. „Ik denk dat als je vroeg begint met huidverbetering en extra collageenaanmaak, je huid ook langer mooi blijft.” Bij de kliniek in Amsterdam waar ze naartoe ging, kost een microneedling-behandeling voor het hele gezicht 250 euro. „En het beste is om het een paar keer te herhalen.” Laura Bluijs (35), schoonheidsspecialist uit Zandvoort, kreeg meermaals een behandeling microneedling. „Zeker een keer of vijf, zes”, zegt ze. Door het microneedlen wordt haar huid gladder, zegt ze, en de poriën minder zichtbaar. Ze laat zich behandelen in de salon waar ze zelf werkt. Kosten: 89 euro voor drie kwartier. „Als je na afloop in de spiegel kijkt denk je: dit komt nooit meer goed. Het ziet er behoorlijk bloederig en eng uit. Vooral op je voorhoofd is het nasty , omdat de huid daar zo dicht tegen het bot aanligt.” Ze weet dat sommige mensen ook thuis aan de slag gaan met micro needlen. „Je gebruikt dan een roller met veel minder naaldjes, die minder diep gaan, dat is minder effectief.” Maar het kan alsnog bijdragen aan een mooiere huid. „Zeker als het verval nog niet zo is ingetreden, kan je er best van opknappen.” Doortje Smithuijsen 
</doc>
<doc id="218" genre="news" gender="?">
Jarenlang kwamen ze samen in oude parochiezaal maar nu is er schitterend nieuws voor verenigingen
  Assenede -  Bassevelde heeft er met het dorpshuis een pronkstuk bij. “Gebruik dit gebouw”, deed schepen Alex Meulebroeck (SamenPlus) vrijdag bij de opening een oproep aan alle ‘ezels’. “Jullie moeten van Bass'Cul het kloppend hart van de gemeente maken”, zegt hij.  Bassevelde heeft er met het dorpshuis een pronkstuk bij. “Gebruik dit gebouw”, deed schepen Alex Meulebroeck (SamenPlus) vrijdag bij de opening een oproep aan alle ‘ezels’. “Jullie moeten van Bass'Cul het kloppend hart van de gemeente maken”, zegt hij. Ere wie ere toekomt: het dorpshuis van Bassevelde was vooral het project van oud-schepen Alex Meulebroeck (SamenPlus). “Ik zit 34 jaar in de gemeenteraad. Met het dorpshuis zie ik één van mijn dromen in vervulling gaan”, zegt Meulebroeck, die als ingenieur de werken op de voet volgde. “De bouw startte met het verplaatsen van een elektriciteitscabine uit de jaren vijftig die heel het dorp van stroom en telefonie voorzag. Dat was een huzarenstukje, vijftig verschillende kabels zitten hier in de grond.” Na het verplaatsen van de cabine verrees het moderne dorpshuis met houten gevel en grote glaspartijen. “Het is een open huis, op een plaats waar geschiedenis werd geschreven. Een bijna sacrale plaats voor elke . Heel de gemeente liep hier school. Na de fusie deed het oud-gemeentehuis dienst als raadzaal. Het is ook een plek waar Bassevelde samenkwam. Alle kermissen concentreren zich hier: de jaarmarkt, de veeprijskampen, de eetfestijnen, de fuiven op de evenementenweide. Met Bass'Cul heeft elk van onze vier deelgemeenten nu zijn eigen gemeenschapscentrum.” Familiebijeenkomsten “Alle dorpshuizen zijn stuk voor stuk ontmoetingsplekken in het hart van het dorp waar iedereen zich thuis voelt. Verenigingen kunnen hier vergaderen en culturele activiteiten zoals spreekbeurten of kleine kamerconcerten organiseren. Maar ook de particuliere Basseveldenaar zal er terechtkunnen voor kleinschalige feestjes en familiebijeenkomsten.” “In samenwerking met het OCMW komt er vanaf december een sociaal dorpsrestaurant dat onder andere de vereenzaming moet tegengaan. Dit gebouw moet en zal leven. Gebruik dit gebouw, Bassevelde! Het is aan jullie om van Bass'Cul het kloppend hart van de gemeente te maken.” “Bass'Cul, van de hand van de architect Guy Pollier uit Assenede, beschikt over een schitterende zaal van 180 vierkante meter, even groot als de versleten parochiezaal, maar volledig nieuw en perfect uitgerust met keuken, terras en technische snufjes. Er is ook een foyer, die apart van de zaal gebruikt kan worden.” “Tussen het oud-gemeentehuis en het dorpshuis ligt een patio, die dienst kan doen voor recepties buiten. Het hele gebouw is voorzien van energiezuinige ledverlichting, warmte wordt gerecupereerd, regenwater hergebruikt, en ook akoestisch staat alles perfect op punt. Volgend jaar komen er achteraan ook nog tien parkeerplaatsen en een speelweide.” Het project kostte ruim 900.000 euro. Zaterdag 27 oktober kunnen alle van 11 tot 13 uur klinken op hun nieuwe thuis. Vanaf 7 november kan Bass'Cul ook effectief gebruikt worden. Om iedereen wegwijs te maken in het gebouw, organiseert de gemeente Assenede op 13 november om 19.30 uur een wegwijsmoment.
</doc>
<doc id="219" genre="news" gender="?">
&#8216;Al-Shabaab excuteert vijf mannen vanwege spionage&#8217;
 Dat zegt de Somalische terreurbeweging. Een van de mannen heeft de Somalische en Britse nationaliteit. Hij zou werken voor de geheime dienst MI6. De Somalische terreurgroep Al-Shabaab heeft dinsdag vijf mannen in het openbaar geëxcuteerd nadat ze door een islamitische rechtbank schuldig waren bevonden aan spionage. Een van de gedode mannen heeft zowel de Somalisch als de Britse nationaliteit. De 32-jarige man zou bekend hebben dat hij spioneerde voor de Britse geheime dienst MI6. Dat zegt Mohamed Abu Abdalla, leidinggevende binnen Al-Shabaab in de Jubba-regio, tegen persbureau Reuters. Drie andere mannen zouden spionage-activiteiten hebben uitgevoerd voor de Verenigde Staten door te helpen bij drone-aanvallen op doelen van Al-Shabaab. De VS voeren geregeld drone-aanvallen uit op doelen van de terreurbeweging. Een andere gedode man spioneerde voor de Somalische regering. De Britse, Amerikaanse en Somalische overheid hebben nog niet gereageerd op het nieuws. Het is niet voor het eerst dat de jihadistische terreurgroep vermeende spionnen heeft geëxcuteerd. In december 2017 werden vijf mannen gedood, onder wie een tiener die voor de Amerikaanse en Keniaanse overheid inlichtingen verzamelde over Al-Shabaab. Al-Shabaab, gelieerd aan terreurbeweging Al-Qaeda, werd in 2011 verdreven uit de Somalische hoofdstad Mogadishu door regeringstroepen en soldaten van de Afrikaanse Unie. De beweging heeft de macht in afgelegen gebieden in het zuiden van Somalië. In deze streken wordt een strikte vorm van de islam nageleefd middels islamitische rechtbanken. Militanten van Al-Shabaab plegen geregeld aanslagen in Somalië en Kenia. In oktober 2017 pleegde Al-Shabaab de grootste aanslag in de Afrikaanse geschiedenis door een vrachtwagen vol explosieven te laten ontploffen in Mogadishu. Hierbij kwamen 512 mensen om het leven.
</doc>
<doc id="220" genre="news" gender="?">
Het Sint-Truidens Dienstencheque Bedrijf SDB investeert in extra service !
 Wegens grote vraag van de klanten is de nieuwe functie van “vlinder” in het leven geroepen. In een steeds flexibelere wereld is inspelen op de noden van de klanten steeds belangrijker. “De vlinder vangt verloven van medewerkers op in de regio St-Truiden, Tongeren, Borgloon en Kortessem. Zo blijven de klanten verzekerd van de service, ook bij een (onvoorziene) afwezigheid van hun vertrouwde poetshulp,” zegt Roger Clerinx, voorzitter Dienstenchequebedrijf. Speciaal hiervoor kocht SDB een nieuwe Fiat 500 aan bij een Truiense autodealer waarmee we ook weer onze lokale verankering in de verf willen zetten. Het SDB team telt momenteel bijna 500 werknemers en komt bij meer dan 2500 gezinnen aan huis via de poetsdienst. De strijkateliers tellen samen meer dan 750 klanten.
</doc>
<doc id="221" genre="news" gender="?">
Winteruur op het recyclagepark
 Van 30 oktober tot en met 26 maart 2019 kan je op volgende tijdstippen terecht in het park: Dinsdag, woensdag en vrijdag van 9 tot 12.30 uur en van 13 tot 16 uur, Donderdag van 9 tot 12.30 uur en van 13 tot 17 uur, Zaterdag van 9 tot 12.30 uur en van 13 tot 16 uur.
</doc>
<doc id="222" genre="news" gender="?">
Briljante sambabalsolo op Festival Colores Colombia
 Recensie  Maracasmuziek die klinkt als een jungle vol kolibries, en muziek uit alle streken van Colombia klonk zaterdag in het Bimhuis. Bimhuis, Amsterdam. 13/10 De Afro-Colombiaanse cultuur stond centraal tijdens de tweede editie van het festival Colores Colombia. In het Bimhuis was de verbinding tussen Congo en Colombia hoorbaar en soleerde percussionist Samuel Torres virtuoos door zijn composities. Er zijn instrumenten die je niet direct met virtuositeit associeert. De maracas bijvoorbeeld, ofwel sambaballen. Zaterdagavond liet de Colombiaanse percussionist en componist Samuel Torres horen hoe dat klinkt, een briljante sambabalsolo. Het begint als onrustige nachtvlinders die tegen een peertje opvliegen en eindigt als een jungle vol kolibries, elke vleugelslag hoorbaar als onderdeel van het ritme. Het was een van de hoogtepunten in het optreden van het Samuel Torres Sextet dat de avond opende op het Festival Colores Colombia. Het festival dat de cultuur van Colombia viert, heeft verschillende activiteiten verspreid over verschillende steden, de avond in Bimhuis was het hoofdonderdeel. Torres, gezeten op een cajon achter vier conga’s, soleert magistraal op alles wat tikt, rammelt of bonst. Daarnaast componeert hij ook nog eens stukken die de verschillende Afro-Colombiaanse tradities soepel versmelten met jazz. Zo klinkt de trombonist bij hem niet als het puntige geschetter van salsa-orkesten, maar rond en soms lyrisch, vaak in de lage registers. De stukken met zangeres María Raquel zijn niet de sterkste, al brengt zij wel de folkloristische rijkdom van het land ten gehore. Torres neemt de luisteraar mee naar de verschillende geografische gebieden van Colombia: de beboste bergen, de Caribische kust, de Atlantische kust, en steeds klinken daar weer andere stijlen waarin die van de oorspronkelijke bewoners en Afrikanen de Europese domineert. De Afrikaanse invloed stond ook centraal tijdens het tweede concert van de avond, dat van Dizzy Mandjeku & Alé Kumá. De laatste is een Colombiaanse groep, de eerste is een Congolese meestergitarist die een band heeft met enkele andere in België woonachtige Congolezen. Hun project heet De Palenque á Matongé. Het geeft perfect de koloniale driehoekshandel weer die de muziek vormde. Een palenque is een ommuurd dorp waarin vanaf de zestiende eeuw vrijgevochten slaven zich vestigden, het zijn nog altijd bewaarplaatsen van muzikale tradities. Matongé is zowel een wijk in Kinshasa als in Brussel, waar veel Congolezen zich hebben gevestigd. Het muzikale project laat ook horen hoe recenter de Colombiaanse invloed ook weer terugvloeide naar Congo. Zo verfijnd als Torres klinkt het niet, maar dat is ook niet de pretentie. Deze elfkoppige band, met vier zangers en dansers en drie percussionisten viert een Congolees-Colombiaans volksfeest, tussen cumbia en soukous. Helaas krijgt de oude Mandjeku niet al te veel kansen, maar wanneer hij zijn vloeibare gitaarloopjes over de opzwepende ritmes giet, worden de zitplaatsen van Bimhuis snel ingeruild voor dansplekken.
</doc>
<doc id="223" genre="news" gender="?">
Hap en Tap. Zeebaars, romanesco, gebrande avocado, citroengras en kokosmelk
  Lochristi - Vrijdag is visdag. Ik vind dat eigenlijk een oude traditie die het verdient om in ere gehouden te worden. Deze zeebaars met romanesco en avocado is perfect voor in het weekend. Er is wat werk aan, maar het is elke inspanning meer dan waard. Het recept vind je op Fijn weekend! Myriam
</doc>
<doc id="224" genre="news" gender="?">
Patholoog bekeek lichaam Ivana Smit niet direct
 Amsterdam - Het blijft onduidelijk wanneer het Nederlandse model Ivana Smit precies is overleden. De hoofdpatholoog die sectie verrichtte op haar lichaam, onderzocht haar niet op de dag van overlijden en niet op de locatie waar zij stierf. De patholoog baseerde haar conclusie over de doodsoorzaak van Smit op basis van foto’s van de politie en ervaring. Dat bleek woensdag tijdens het verhoor in de Maleisische rechtbank, waar de omstandigheden rond de dood van de jonge vrouw worden onderzocht. Ze oordeelde dat Ivana was overleden na een val van grote hoogte. Maar zowel forensische onderzoekers als de patholoog kunnen niet zeggen wanneer Ivana precies is overleden, omdat haar lichaamstemperatuur niet is gemeten kort nadat zij was gevonden. Het tijdstip van overlijden is belangrijk om te bepalen of Ivana mogelijk al was overleden voordat zij naar beneden viel. Smit viel van een balkon van de twintigste etage van een flat in de Maleisische hoofdstad Kuala Lumpur. Ze was daar op bezoek bij een Amerikaans echtpaar, met wie ze spannende nachten beleefde. Bekijk ook: Bekijk ook: Een andere patholoog had tijdens een eerder verhoor haar verklaring al ingetrokken. Zij had eerder gezegd dat Smit na haar val nog enkele minuten had geleefd. Nu is haar supervisor verhoord. Volgens de supervisor is al het letsel op het lichaam van Smit te verklaren door de val. De Nederlandse patholoog Frank van de Goot betwistte dat eerder, volgens hem was Smit mogelijk al overleden voor ze naar beneden viel. De verhoren in de Maleisische rechtbank duren al sinds de zomer. Het Amerikaanse echtpaar bij wie Smit de fatale avond en nacht was, zou ook verhoord worden, maar zij kwamen niet opdagen. Bekijk ook: Waarschijnlijk is vrijdag het laatste verhoor. Het is nog niet duidelijk wanneer er een uitspraak komt. Ⓒ Eigen foto Bekijk ook: 
</doc>
<doc id="225" genre="news" gender="?">
Defensie opent meldpunt voor misstanden personeel
 De Commandant der Strijdkrachten hoopt dat defensiepersoneel misstanden daar meldt, in plaats van de publiciteit te zoeken. Defensie opent een speciale klachtenlijn voor personeel, waar via e-mail melding gemaakt kan worden van misstanden binnen de organisatie. Dat maakte de Commandant der Strijdkrachten, Rob Bauer, maandagavond bekend in het televisieprogramma RTL Late Night . Het meldpunt komt er “omdat er kennelijk mensen zijn die zich niet veilig genoeg voelen om klachten in de openbare ruimte te melden”, zo zei de hoogstgeplaatste militair van de Nederlandse strijdkrachten. Bauer zei in het programma dat de klachten openbaar zullen worden gemaakt. Ook moet Defensie inzage geven in de afhandeling van de klachten. Hij hoopt dat met het meldpunt defensiepersoneel niet meer de noodzaak ziet om zorgen via de pers of een advocaat naar buiten te brengen. Deze week nog klaagden militairen over misstanden op een schietbaan . Zij zouden daar in giftige kruitdampen moeten oefenen, vertelden ze aan Nieuwsuur . Vorige maand bleek ook dat commando’s hun eigen winterkleding mee moesten nemen voor een aankomende NAVO-oefening in Noorwegen. Dinsdagochtend werd bekend dat het ministerie die speciale uitrustingen toch aan de deelnemende militairen uitreikt. Het heeft de ‘koudweerpakketten’ via een speciale procedure versneld aangekocht. Ongeveer duizend militairen hadden de winterkleding nog niet, maar nu zijn er genoeg uitrustingen, ook voor het personeel dat al in Noorwegen is. Staatssecretaris Barbara Visser (VVD) laat in een brief aan de Tweede Kamer weten “mogelijk” aanbestedingsregels te hebben geschonden. Ze vindt de aanschaf echter verantwoord, “in het belang van het personeel”. De misstanden spelen langer bij Defensie, volgens Bauer door bezuinigingen. Die leidden volgens hem, naast gebrekkig materieel, voor het personeel ook tot “25 jaar zorgen maken om je baan”. Personeel van Defensie had al de mogelijkheid om via een klachtenlijn melding te maken van integriteitsschendingen . In 2017 ontving de organisatie via dat meldpunt 502 keer een klacht , onder andere van ongewenste omgangsvormen zoals (seksuele) intimidatie en pestgedrag.
</doc>
<doc id="226" genre="news" gender="?">
Wachtebeke wordt gedeeld tweede na zesde overwinning
  Wachtebeke - Tegen hekkensluiter Vinderhoute kwam SKW goed weg. Het boog een achterstand om in een gelijke stand tot in de slotfase Balkan over winst en verlies besliste. Door het verlies van Evergem/Center pakt DKW Evergem de eerste periodetitel, Wachtebeke volgt met Ursel. Kaay Criel, Osman Balkan, Brecht Hoornaert, Tim Steinweller, Benjamin Van Bambost, Mattis Even (89’ Jason Baeke), Hannes Van Hulle, Robin Verschelde, Tiziano Van Laere, Tanguy Delcour en Joshua Van Damme (64’ Enzo Hillaert).  Tomas Laton, David Delefortrie, Dimitri De Zutter (67’ Ken Speeckaert), Sonny Crawat, Kurt De Pourcq (90+1’ Sammy Helderweirt), Hugues Van Doorne, Arne Tilleun, Cem De Meyer, David Verberckt, Jeroen De Langhe en Giovanni De Vuyst (65’ Justin Berbiers).  8’ De Pourcq 0-1, 25’ Van Laere 1-1, 52’ Even 2-1, 75’ Van Doorne 2-2 en 90+3’ Balkan 3-2  Van Damme, Tilleu, De Pourcq, De Meyer en Balkan  Michael De Belder, Etienne Nelis en François Van de Vyvere. Verslag volgt… Andere uitslagen van deze negende speeldag: DKW-Boekhoute 3-1, Ursel-Belzele 3-0, Nevele-Evergem/Center 4-1, Donk-St.X-Winkel 1-1, Hansbeke-Bassevelde 1-1, Vinkt-Maria/Aalter 1-0 en Watervliet-Muide 2-0. DKW Evergem heeft na negen wedstrijden 24 punten en heeft daarmee vier punten meer dan SKW en Ursel, daardoor pakt het de eerste periodetitel. Evergem volgt als vierde op zes punten van hun dorpsgenoten, Sint-Kruis-Winkel en Belzele hebben acht punten minder en Hansbeke volgt op tien punten. Op de achtste plaats staan Vinkt en Maria/Aalter met elk dertien punten, tiende is Nevele met twaalf punten, het trio Watervliet/Muide/Boekhoute is elfde met acht punten. Donk is veertiende met zes punten, Bassevelde is vijftiende met vier punten en Vinderhoute sluit de rij met drie punten.
</doc>
<doc id="227" genre="news" gender="?">
SK Deinze kan stug verdedigend Dessel Sport niet ontwrichten
  Deinze - 'Ik ben gekomen voor één punt, dus ik ben zeer tevreden' verklaarde trainer Patrick Witters van Dessel Sport na de wedstrijd. Van het wervelende voetbal waarmee Dessel de jongste jaren hoge ogen gooide, was vanavond in Deinze maar weinig te merken. De spelers hadden duidelijk de instructie gekregen om haast volledig in verdediging terug te plooien en daar KMSK Deinze op te wachten. Tijdens de eerste helft werden de toeschouwers allesbehalve verwent, want er waren eigenlijk nauwelijks kansen. KMSK Deinze was wel veruit de betere ploeg. De beste mogelijkheid was een afstandschot van Seppe Brulmans van SK Deinze dat over de deklat scheerde (36'). Tijdens de tweede helft stond bij balverlies verdediger Viktor Boone plots tegenover twee aanvallers, wat Kevin Janssens (Dessel Sport) de gelegenheid gaf om van dichtbij uit te halen. Zijn schot ging net naast (52'). KMSK Deinze dat de offensieve power van Lennert Mertens en Gert Vanwalle (beiden geblesseerd) miste, probeerde met de moed der wanhoop de bakens te verzetten. Invallers Niels De Schutter en Jérôme Mezine probeerden onder meer met kopstoten op doel iets te forceren, maar de versterkte verdediging en keeper Wim Kustermans lieten zich niet verrassen. 'Schandalig' zo omschreef trainer Regi Van Acker nadien de opstelling van de tegenstrever, die hij nochtans hoog inschat. 'Zo jaag je de mensen weg'. Trainer Patrick Witters repliceerde dat hij niet anders kan op dit ogenblik omdat zijn ploeg in een moeilijke situatie zit door het vertrek van spits Yagan naar Roeselare.
</doc>
<doc id="228" genre="news" gender="?">
N-VA maakt coalitie met Samen Anders en Pro: Gerda Van den Brande burgemeester
  Meise - Meise heeft een nieuw bestuur. Na een bewogen campagne hebben N-VA (6 zetels), Samen Anders (5 zetels) en PRO (3 zetels) samen 14 zetels op 25. Gerda Van den Brande (N-VA, 634 voorkeurstemmen) komt als lijsttrekker van de grootste partij N-VA in deze coalitie in beeld als burgemeester. Van den Brande: "De drie partners vormen een solide basis om een echte vernieuwing door te voeren. De drie partijen zullen alles op alles zetten om de burger van nu af aan actief te betrekken bij een transparant beleid. De programma’s zijn op heel wat vlakken gelijklopend. De drie partners zullen de komende dagen hun beleidsplan uitwerken. We zijn ervan overtuigd dat we snel het vertrouwen zullen winnen van elke burger van Meise." Dat betekent dat LB+ (8 zetels) en CD (3 zetels) uit de boot vallen en op de oppositiebanken belanden. Gemeenteraadsvoorzitter Steven De Ridder (LB+) liet op facebook van LB+ volgend bericht posten: "LB+ dankt zijn 3.676 kiezers. Als grootste partij van de gemeente zitten we spijtig genoeg in de oppositie. Toch wensen wij de meerderheid het allerbeste toe voor de komende 6 jaar." De Ridder: "We vinden het spijtig dat we als grootste partij (8 zetels op 25) niet mee mogen onderhandelen. Zowel bij N-VA, Samen Anders, CD als Pro nam zondagavond niemand meer op en werd duidelijk dat die coalitie in de maak was. De grootste partij LB+ wordt aan de kant gezet." Verwacht werd dat die lijst wel dichtbij een meerderheid zou komen, maar dat lukte dus niet. LB+ is een samenwerking tussen Open VLD, ex-CD'ers/Christen Democraten en onafhankelijken. Op de lijst staan ook burgemeesters Jos Emmerechts (ex-CD, 1.014 stemmen) en oud-burgemeester Roger Heyvaert (Open VLD, 1.029 stemmen, hoogste aantal van Meise). LB+ zal dus met 8 zetels in de oppositie zetelen, net als CD (3 zetels). CD met lijsttrekker en schepen Miel De Boeck en volksvertegenwoordiger en schepen Sonja Becq krijgt wel een dreun en valt van 8 naar 3 zetels. Dat heeft te maken met de afscheuring van prominente CD'ers zoals burgemeester Jos Emmerechts, schepen Wim Verbeke en gemeenteraadsvoorzitter Steven De Ridder naar LB+. Sonja Becq verliest zwaar: in 2012 haalde ze nog 1.046 voorkeurstemmen, nu haalt ze nog 559. Ook Miel De Boeck (769 in 2012) verliest en haalt nog 445 stemmen. Oud-burgemeester Marcel Belgrado (86) behaalt als lijstduwer nog 365 stemmen en raakt daarmee nog verkozen. Sonja Becq reageerde zondagnacht heel teleurgesteld: "Niemand heeft gewonnen met die afscheuring: zowel LB+ als CD scoorden onder de verwachtingen. Heel spijtig dat dit zo loopt. Vooral ook spijtig voor Meise." LEEF, de lijst van ex-N-VA-schepen Paul Van Doorslaer haalde geen zetel.
</doc>
<doc id="229" genre="news" gender="?">
Bezoek tentoonstelling wederopbouw Aarschot gratis met gids
  Aarschot - Op zondag 28 oktober en zondag 9 december kan je onder leiding van een stadsgids een bezoek brengen aan de tentoonstelling ‘Wederopbouw tijdens en na WO I’in het Stedelijk Museum Aarschot. Na het bezoek trekt de gids nog met de bezoekers door het stadscentrum om de invloed van de oorlog op de stad ook in levenden lijve te tonen. Gedurende 5 jaar, namelijk van 2014 tot en met 2018, werden verschillende herdenkingsactiviteiten georganiseerd in martelaarsstad Aarschot. De tentoonstelling over de wederopbouw van de stad, die bepalend is geweest voor het uitzicht van Aarschot, kadert in het programma van de herdenkingsactiviteiten van het einde van de Eerste Wereldoorlog. De tentoonstelling is op zondag 28 oktober en zondag 9 december om 14 uur gratis te bezichtigen met gids. Het bezoek wordt doorgetrokken tot in het stadscentrum, waar de gids meer uitleg geeft over de wederopbouw op onder meer de Grote Markt of de Bonewijk. De tentoonstelling is ook vrij te bezichtigen en dat nog tot en met zondag 30 december. Wederopbouw Aarschot In het begin van de Eerste Wereldoorlog werd de stad Aarschot door de Duitsers in brand gestoken. De heropbouw van de stad gebeurde op basis van een plan van architect Arthur Pladet uit 1919. Het plan voorzag het verbreden en ontdubbelen van wegen, stadsverfraaiing en sanering van een arbeiderswijk. In 2014 werd het aanlegplan gerestaureerd. Nu staat het centraal op de expo. Verder wordt ook het plan van de vernielde huizen van Arthur Pladet uit 1915 tentoongesteld. Dat werd speciaal ter gelegenheid van deze expo gerestaureerd. De expo toont met originele postkaarten en afbeeldingen de stad Aarschot voor, tijdens en na de vernielingen van de Eerste Wereldoorlog. Dit langs de twee hoofdassen van de stad, namelijk aan de provinciebaan (Leuvensesteenweg, Leuvensestraat en Martelarenstraat) en langs de staatsbaan (Theophiel De Beckerstraat, Bogaardenstraat en Schaluin). Daar werden de huizen het zwaarst getroffen. Andere straten en stadsdelen bleven onaangeroerd. De stad Aarschot, waar voorheen het classicisme zijn stempel drukte, werd heropgebouwd in historiserende stijl. Meer informatie Een begeleid bezoek met stadsgids aan de tentoonstelling en in de stad: op zondag 28 oktober en zondag 9 december om 14 uur. Vertrek: Stedelijk Museum Aarschot Deelname is gratis, reserveren via museum@aarschot.be of 016 56 84 51. De expo loopt tot en met zondag 30 december. De toegang is gratis. Waar? Stedelijk Museum Aarschot Elisabethlaan 103 - 3200 Aarschot 016 56 84 51 museum@aarschot.be www.hetgasthuis.be/museum Openingsuren: - Dinsdag tot vrijdag van 9 tot 12 uur en van 13 tot 16.30 uur. - Zaterdag en zondag van 14 tot 18 uur. - Gesloten op maandagen en feestdagen.
</doc>
<doc id="230" genre="news" gender="?">
Dutch dance dendert door
 Het Amsterdam Dance Event barst woensdag los. Dit betekent dat onze hoofdstad overstelpt wordt met zo’n 300.000 liefhebbers en professionals uit een kleine honderd landen. Deze 23e editie staat ook stil bij 30 jaar Dutch dance. DJ Dano was er vanaf het eerste uur bij: ’Het was beangstigend om van boerenlul te veranderen in een soort god.’ 
</doc>
<doc id="231" genre="news" gender="?">
’Schoolbestuurder verplicht dag voor de klas’
 Den Haag - Schoolbestuurders moeten verplicht minstens een dag in de week voor de klas gaan staan. SP-Kamerlid Peter Kwint denkt dat dit de afstand tussen de bestuurskamer en het klaslokaal kan verkleinen. Ook kan het een steentje bijdragen aan het verlichten van de pijn van het lerarentekort. Op veel plekken zijn basisscholen en middelbare scholen gefuseerd. Schoolbesturen hebben daardoor een hele kluwen aan scholen onder zich. Het geld dat scholen van het Rijk krijgen vloeit via deze uitgedijde schoolbesturen naar de individuele scholen. Zij bepalen hoe dat geld wordt verdeeld. Het levert nogal eens frictie op met schooldirecteuren, die vinden dat de top te weinig begrip heeft voor wat zich in de klas afspeelt. „Ik zie alleen maar voordelen”, zegt de SP’er over zijn voorstel. „Als bestuurders vaker in de klas aan slag gaan worden ze elke week op de hoogte gehouden van wat er speelt op hun scholen.” Als ze geen lesbevoegdheid hebben kunnen ze wat hem betreft wel een docent helpen door ondersteunende klussen te doen. „Op die manier doe je ook nog eens iets aan de werkdruk en het lerarentekort.” Volgens Kwint zijn er vast bestuurders die dit allang doen. „Maar voor de groep bestuurders die nooit in de klas komt, is dit voorstel bedoeld. Hup, dat klaslokaal in.” 
</doc>
<doc id="232" genre="news" gender="?">
Nikki Haley stapt onverwacht op als VN-ambassadeur
 Nikki Haley heeft ontslag genomen als Amerikaanse ambassadeur bij de VN. Dat melden Amerikaanse media. De Amerikaanse president Donald Trump zit rond 16.30 uur Belgische tijd met Nikki Haley samen in het Oval Office. Op Twitter zegt hij dat er een grote aankondiging volgt. Het Witte Huis heeft het nieuws nog niet bevestigd, maar volgens verschillende media heeft Trump het ontslag aanvaard. Waarom ze ontslag neemt, is nog niet duidelijk. Haley is sinds januari 2017 Amerikaans ambassadeur bij de VN. Als dochter van Indiase Sikhs begon ze met nul buitenlandse ervaring aan de diplomatieke topfunctie. Daarin ontpopte ze zich als een van de meest zichtbare woordvoerders van de regering-Trump. Over Jeruzalem en de Palestijnen trad Nikki Haley president Trump bijvoorbeeld volmondig bij. Nadat ze eerst in het lokale parlement van South Carolina had gezeteld, schopte Nikki Haley het tot gouverneur van South Carolina. Haar conservatieve opvattingen – ze is voorstander van een veel strengere anti-abortuswetgeving – en haar economische ideeën over vrijhandel maken van haar een rijzende ster binnen de Republikeinse Partij. Toch is ze niet altijd een Trump-fan geweest. Tijdens de presidentscampagne waarschuwde ze expliciet dat zijn neiging om voluit uit te halen naar tegenstanders zelfs een wereldoorlog zou kunnen veroorzaken.
</doc>
<doc id="233" genre="news" gender="?">
Bestaande onderwijsprojecten verdergezet
  Dendermonde - De stad zet dit schooljaar opnieuw sterk in op het flankerend onderwijs. De gemeenteraad keurde twee netoverschrijdende projecten goed die de onderwijskansen verhogen van leerlingen die school lopen in het secundair onderwijs. Het time-out project ‘Cool Down’ gaat voor het 8ste schooljaar op rij van start. "Het project helpt kwalitatieve uitstroom in het secundair onderwijs bevorderen", volgens schepen van Onderwijs Martine Van Hauwermeiren (CD). "De stad kent een subsidie toe van 24.000 euro voor de realisatie van dit project." Voor het tweede schooljaar op rij wordt ook het spijbelproject ‘All Hands Aboard’georganiseerd. "Het legt de focus op de groep als verbindende factor in plaats van op individueel ‘probleemgedrag’. We willen met dit project jongeren meer in de klas betrekken bij de eerste signalen van occasioneel spijbelen. De kans op spijbelen neemt namelijk toe naarmate de banden tussen leerlingen, hun klas- en schoolgenoten en hun leerkrachten om welke reden dan ook verzwakken. Door te werken aan de binding met de klas en leerkrachten willen we het spijbelen op een positieve manier beïnvloeden." De stad geeft hiervoor een subsidie van 17.000 euro.
</doc>
<doc id="234" genre="news" gender="?">
Ajax simpel langs Feyenoord in Klassieker die nooit een wedstrijd was
 Klassieker Ajax wint met 3-0 van Feyenoord, dat al na vijf minuten met tien man kwam te staan. Daarmee werd deze Klassieker een voetnoot in de geschiedenis. Het was het horrorscenario voor een ploeg die toch al zonder veel vertrouwen was afgereisd naar de Johan Cruijff Arena. Een rode kaart en een achterstand, alles binnen een tijdsbestek van 23 minuten. Wat kon er nog verwacht worden van deze Klassieker, zondagmiddag in Amsterdam? Weinig. Het werd uiteindelijk 3-0 voor Ajax. Eigenlijk was het qua spanning al na vijf minuten gedaan, na de oliedomme overtreding van rechtsback Jeremiah St. Juste op Ajax-linksback Nicolás Tagliafico. St. Juste nam op de helft van Ajax de bal verkeerd aan, speelde hem iets te ver voor zich uit, probeerde zich te herstellen en ging onbesuisd door op Tagliafico, waarbij hij met zijn linkervoet het rechteronderbeen van de Argentijn raakte. Arbiter Björn Kuipers gaf in eerste instantie geel, maar nadat hij op advies van de videoscheidsrechter de beelden had bekeken, gaf hij rood. Het was de snelste rode kaart ooit in een Klassieker. Vorig seizoen kreeg spits Nicolai Jørgensen ook rood tijdens het duel in Amsterdam. Met een man meer lag een galavoorstelling van Ajax in de lijn der verwachting, maar die bleef uit. Ajax, momenteel in topvorm, won eenvoudig zonder zich nadrukkelijk in te spannen. De ploeg kwam op 1-0 door een blunder van Feyenoord-doelman Justin Bijlow, op een slap schot van Frenkie de Jong. Hij liet de bal door zijn benen gaan, herstelde zich nog, maar duwde de bal vervolgens met zijn borst over de doellijn. Waarbij opgemerkt moet worden dat Ajax-spits Kasper Dolberg met zijn rechtervoet de linker elleboog van Bijlow aantikte – maar dat werd door de arbitrage niet als een overtreding gezien. Het doelpunt kwam op naam van Bijlow. Ajax kreeg veel kansen en kwam kort voor rust op 2-0 door een mooi geplaatst schot van Hakim Ziyech. Feyenoord had enkele kleine mogelijkheden via Steven Berghuis (afstandsschot) en een kopbal van Eric Botteghin uit een corner. Dusan Tadic bepaalde in de tweede helft de eindstand op 3-0, na een voorzet van invaller David Neres. Door de zege blijft Ajax in het spoor van koploper PSV, met een achterstand van vijf punten. Feyenoord staat nu tien punten achter op PSV.
</doc>
<doc id="235" genre="news" gender="?">
Neos Lommel huldigt 80- en 90-jarigen tijdens herfstfeest
 Voorzitter Nelly Hanegreefs heette iedereen welkom, vooral de nationale voorzitter van Neos Chris De Saveur en zijn vrouw. Tijdens de aperitief met hapjes werden enkele uittredende bestuursleden gehuldigd. Zo werd Antonie Broeks gehuldigd voor haar vele jaren inzet als bestuurslid, ondervoorzitter, voorzitter en verantwoordelijke sociale zaken. Jos Nijs werd in de bloemetjes gezet voor zijn 17 jaren als reisverantwoordelijke en Dymphie Berkmans voor de vele jaren als verantwoordelijke van de postverdeling. Zij werden door Chris De Saveur gedecoreerd met het zilveren ereteken en kregen van Neos Lommel een paar flessen wijn. De uittredende voorzitter, Theo Van Ransbeeck gaf officieel de fakkel door aan Nelly Hanegreefs die daarna het nieuwe bestuur voorstelde. Zij bedankte ook Jan Swinnen en Willy Schoenmakers die nog steeds postbode spelen. Daarna kon iedereen genieten van een heerlijk diner. Na de hoofdschotel werden de jarigen gevierd. Bij de 80-jarigen waren dat Jansen Louis, Verschueren Pierre, Van de Weyer Geraard, Huijsmans Philomène, Verheyen Marie-Claire, Daemen Barbara,Van Engeland Mina, Verdonck Yvonne en Truyens Lucia. De 90-jarigen waren Vilrokx Leona, Nijs Liesbeth en Van Beusekom Cornelis. De dames ontvingen een mooi bloemstukje en de heren een lekkere fles wijn. Na het dessert en de koffie trok iedereen voldaan en blij naar huis. Het was zeker een gezellig en fijn feest!  
</doc>
<doc id="236" genre="news" gender="?">
Luxe-ontbijt van Massenhoven VC
  Zandhoven - Op Wapenstilstand, 11 november, organiseert de damesvoetbalclub K Massenhoven VC een luxe-ontbijt tussen 7.30u en 12u in de kantine van sportcentrum Montens aan de Kerkstraat 145. Volwassenen betalen 12 euro en kinderen jonger dan 10 slechts 6 euro. Reserveren is niet nodig. Info via kmassenhovenvc@skynet.be.
</doc>
<doc id="237" genre="news" gender="?">
Sint-Cecilia zette muzikanten in de kijker
  Lebbeke - De Koninklijke Fanfare Sint-Cecilia uit Wieze zette tijdens haar Ceciliafeest een aantal muzikanten in de kijker. Werden gehuldigd:  Mil Lambrecht (vijf jaar muzikant) Marc De Smet (vijftien jaar muzikant) Lien Van den Steen (twintig jaar muzikant) Paul en Marleen Geerts (vijftig jaar muzikant) Patrick De Boeck (vijfenvijftig jaar muzikant)
</doc>
<doc id="238" genre="news" gender="?">
Nieuw schepencollege nog niet gekend
  Wachtebeke - Er is nog geen witte rook voor het nieuwe Wachtebeekse schepencollege. Dat Anders, de partij van lijsttrekker en huidig burgemeester Rudy Van Cronenburg, ook de volgende burgemeester aflevert is duidelijk. Stemmenkanon Van Cronenburg volgt immers zichzelf op als eerste burger van Wachtebeke. “Onze partij moet ook nog twee schepenen en een gemeenteraadsvooorzitter aanduiden” zegt Van Cronenburg. “Hierover bestaat echter nog geen duidelijkheid binnen het bestuur van onze partij. We zullen de zaak opnieuw bespreken op mandag 5 november in een tweede en beslissende ronde”. Van Cronenburg ziet uit zijn huidig schepencollege de partijgenoten Rudy Van Vlaender, Urbain Meers en Jacques De Smet vertrekken als schepen. Wel duidelijkheid is er over de schepenambten van coalitiepartner OpenVLD. Daar worden de twee voorziene plaatsen ingenomen door Piet Penneman en huidig gemeenteraadsvoorzitter Eddy Heirweg, die de plaats inneemt van Evy Wuytack.
</doc>
<doc id="239" genre="news" gender="?">
Nieuwe schepenen zijn bekend
  Tremelo - Met de CD als overwinnaar van de gemeenteraadsverkiezingen en de nieuwe coalitie van CD - N-VA - Groen zal het Tremelose schepencollege er vanaf 1 januari 2019 toch wel anders uitzien. Zo bereikten de drie partijen vandaag een overeenkomst over de namen van de nieuwe schepenen.. Het schepencollege zal in eerste instantie voor CD, naast Bert De Wit als burgemeester, bestaan uit Bertrand Eraly en Diane Willems, die ieder 6 jaar hun ambt zullen uitoefenen. Daarnaast zal voor N-VA ook Nick De Rijck voor de volle 6 jaar een schepenambt uitoefenen. Verder zullen er na 3 jaar een paar wijzigingen worden doorgevoerd. Zo zal het Groene schepenambt opgesplitst worden: de eerste drie jaar zal Petra Vreys schepen zijn, waarna Groen-voorzitter Kris Torfs haar zal opvolgen. Een gelijkaardige situatie is in de maak voor het duo Jan Van Herck (CD) en Werner Van Nuffelen (N-VA). De gesprekken rond de bevoegdheidsverdeling zijn nog gaande, maar zullen weldra tot een einde worden gebracht.
</doc>
<doc id="240" genre="news" gender="?">
TravelBird vraagt uitstel van betaling
 Amsterdam - Internetreisorganisatie TravelBird die in financiele problemen verkeert, heeft vandaag uitstel van betaling gevraagd. Gisteravond ketste een overname door een grote buitenlandse partij af. TravelBird is aangesloten bij het Garantiefonds SGR, zodat betaalde reissommen van toeristen zijn gedekts „We inventariseren de aantallen gedupeerde mensen. TravelBird werkt goed mee. Iedereen krijgt zijn geld terug”, aldus SGR-topman Erik Jan Reuver. „Het doek is helaas gevallen. Alle verkoop is gestopt”, zegt woordvoerder Jan Driessen van TrabelBird. Tot het laatste moment waren er volgens hem gesprekken met nieuwe investeerders. „Het is niet gelukt om een goede financieringsconstructie te vinden.” De 350 medewerkers, het grootste deel op het hoofdkantoor in Amsterdam, komen waarschijnlijk op straat te staan als een eventuele doorstart niet mogelijk blijkt te zijn. Bekijk ook: Bekijk ook: 
</doc>
<doc id="241" genre="news" gender="?">
Troon van autolobby wankelt (beetje)
 Met strikte CO2-uitstootnormen wil het Europees Parlement de autoconstructeurs aan de ketting leggen. De machtige industrie weert zich. ‘De autosector is geen koe die men kan leegmelken.’ Dat de autosector een rampzalige week achter de rug heeft, is een understatement van jewelste. Zowel op Europees niveau als in autoland Duitsland liepen de autobouwers een smadelijke nederlaag op. Maandag verplichtte de Duitse regering hen om een premie voor te stellen aan klanten die hun vuile diesels willen inruilen. Woensdag keurde het Europees Parlement een voorstel voor ambitieuze CO2-doelstellingen goed. Tegen 2025 moet de uitstoot van nieuwe auto’s 20 procent lager liggen dan in 2021. Tegen 2030 eist het Parlement een daling van 40 procent. Vooral de stemming in het Europees Parlement was een koude douche voor de autolobby. De Europese Commissie had immers een daling van 15 procent tegen 2025 en 30 procent tegen 2030 voorgesteld. De parlementsleden pleitten voor meer ambitie. ‘De macht van de autosector taant’, stelt Europees Parlementslid Kathleen Van Brempt (sp.a) tevreden vast. ‘Zeer ontgoocheld’ noemde topautolobyist Erik Jonnaert zich dan weer na de stemming. ‘Wij begrijpen dat de parlementsleden willen dat we meer werk maken van de CO2-uitstoot’, zegt de Belgische topman van de Europese autobouwerfederatie ACEA. ‘Maar een daling van 40 procent lijkt ons compleet uit de lucht gegrepen. Als Europa te agressieve doelen vastlegt, zal dat een impact hebben op de werkgelegenheid. Fabrieken zullen sluiten. Dat is de keiharde realiteit.’ De Europese CO2-uitstootdoelen tegen 2021 kan de autosector vlot halen met propere benzine- en dieselauto’s. Om de uitstoot verder naar beneden te halen, moet de sector de komende jaren massaal overschakelen op hybride en elektrische technologie. Zo eist het Europees Parlement dat 35 procent van de auto’s die in 2030 in Europa verkocht worden, geen of weinig uitstoot optekenen. De rampweek van de automobiel - Maandagnacht: De Duitse regering verplicht autobouwers om klanten in veertien Duitse steden een premie aan te bieden als ze hun vuile diesels willen inruilen. Bovendien moeten de constructeurs op hun kosten nieuwe hardware inbouwen in oude diesels. - Dinsdag: Het tweejaarlijkse Autosalon in Parijs opent de deuren in mineur. Tal van automerken, zoals VW, zakken niet meer af naar het ouderwetse, dure evenement. - Dinsdag: Volkswagen ontslaat Rupert Stadler. De CEO van Audi zit al maanden in de cel wegens zijn rol in het dieselgate-schandaal. - Dinsdag: Premier Rasmussen maakt bekend dat vanaf 2030 geen diesel- en benzineauto’s mogen worden verkocht in Denemarken. - Woensdag: Het Europees Parlement beslist dat de CO 2 -uitstoot van nieuwe auto’s tegen 2025  20 procent lager moet liggen dan in 2021. Tegen 2030 eist het parlement een daling van 40 procent.  De e-auto komt in Europa echter maar niet op gang. Vorig jaar reed amper 1,5 procent van de in de vijftien oude EU-lidstaten ingeschreven auto’s zuiver op elektriciteit. Het beperkte aanbod, het gebrek aan laadpunten en de hoge prijs schrikken consumenten af. Zij kiezen vandaag liever voor een SUV, die veel verbruikt. ‘Men geeft vaak de indruk dat de hele elektrische transitie zomaar kan gebeuren’, zegt autolobbyist Jonnaert. ‘Maar er is een risicofactor: wij hopen dat onze milieuvriendelijke auto’s ook verkocht zullen worden.’ De autolobby weerde zich dan ook als een duivel in een wijwatervat tegen de striktere uitstootnormen. ‘Een daling van 30 procent tegenover 2021 is het absolute maximum’, zei BMW-CEO Harald Krüger dinsdag in Parijs. ‘De CO2-uitstoot tegen 2030 40 procent doen dalen, is dromen. Het is gewoon niet mogelijk.’ Vooral uit Duitsland kwam grote druk om de ambitieuze CO2-doelen te dwarsbomen. De Duitse autobouwers Daimler , VW en BMW investeerden recent nog miljarden in de ontwikkeling van nieuwe dieselmotoren. De ‘clean diesel’ moest de hele wereld veroveren, maar de verkoop is wereldwijd ingestort. De vervlechting tussen industrie en politiek is enorm. De Duitse deelstaat Nedersaksen is medeaandeelhouder van het Volkswagen-concern. Tal van voormalige Duitse toppolitici zetten vandaag als autolobbyist druk in Berlijn en Brussel. Maandag verhoogde de autolobby ACEA de druk met een opmerkelijke brief aan de parlementsleden. ‘Het belang van de stemming woensdag is extreem hoog voor de hele sector, die goed is voor 6 procent van de Europese werkgelegenheid en 27 procent van alle private investeringen in de Europese Unie’, stelde topman Jonnaert. ‘We roepen de parlementsleden op om zich bewust te zijn van de mogelijke onbedoelde implicaties van hun stem.’ ‘De auto-industrie is al 100 jaar bezig met verbrandingsmotoren’, zo verklaart William Todts, directeur van de Brusselse milieulobbygroep Transport & Environ-ment, de houding van de autolobby. ‘Zij willen daar niet te snel van afstappen want ze verdienen goed geld met hun businessmodel.’ In cijfers uitgedrukt: 37 miljard euro operationele winst puurden de zes grote Europese autogroepen vorig jaar uit hun gezamenlijke omzet van 500 miljard euro. Toch sloeg de lobbymachine van de autosector deze week niet aan. Duitsland kreeg weliswaar de steun van enkele Centraal-Europese landen met een sterke auto-industrie. Op een ambassadeursmeeting echter pleitte een meerderheid van de Europese lidstaten, inclusief België, vorige week voor een CO2-uitstootdaling van 35 procent tegen 2030, ambitieuzer dan de Commissie dus. Het Parlement landde bij 40 procent. Voor veel landen is het erg verleidelijk om de CO2-inspanningen op de auto-industrie af te wentelen. Als gevolg van de Parijse klimaatconferentie van 2015 moet de gezamenlijke CO2-uitstoot in de Europese Unie in 2030 30 procent lager liggen dan in 2005, in België zelfs 35 procent. Wegtransport is goed voor een vijfde van de Europese CO2-uitstoot. Als er op klimaatgebied minder verwacht wordt van transport, moeten politici striktere eisen stellen aan boeren en woningen. Dat is geen aantrekkelijk vooruitzicht. België zou bovendien kunnen profiteren van een snellere omslag naar e-mobiliteit. In de fabriek van Audi in Brussel rolt enkel de nieuwe elektrische SUV E-tron van de band. Ook Volvo in Gent bouwt al een plug-inhybride van zijn kleine SUV XC40. Umicore en Solvay spelen een belangrijke rol in het initiatief om tegen 2025 zeker tien megabatterijfabrieken in de EU te bouwen om de Chinese overmacht te counteren. Dat de autosector deze week zo in het zand zou bijten, was enkele jaren geleden nog ondenkbaar. De dag waarop de eerste barst in het imago van de autosector kwam, is makkelijk vast te stellen: 22 september 2015. Die dag gaf Volkswagen onder zware druk van de Amerikaanse overheden toe dat de Duitse autobouwer ‘sjoemelsoftware’ had geïnstalleerd in 11 miljoen dieselvoertuigen. Hoewel VW het schandaal amper in zijn verkoop voelde, was de impact van dieselgate enorm. Sinds het uitbreken van de affaire staat luchtverontreiniging bovenaan op de politieke agenda. Antwerpen en Brussel voerden een lage-emissiezone in. Verschillende Duitse steden overwegen een ban op dieselauto’s. De Deense premier Michael Rasmussen kondigde dinsdag aan dat er vanaf 2030 geen diesel- en benzineauto’s meer verkocht mogen worden in zijn land. Transport & Environment veroverde dankzij dieselgate zijn plaats in het debat. ‘Autobouwers sjoemelen met de uitstoottesten van miljoenen voertuigen, vrachtwagenbouwers krijgen enorme kartelboetes en de Europese Commissie onderzoekt nu ook een kartel bij de Duitse autobouwers’, zegt directeur Todts. ‘Dan moet de industrie die al jaren zegt dat het niets wordt met elektrische auto’s, dat de Chinezen prutsers zijn en dat Tesla er niets van kent, niet verbaasd zijn dat haar geloofwaardigheid een flinke deuk krijgt. Het is niet alleen meer politiek links dat hiermee bezig is.’ Erik Jonnaert ontkent dan ook dat de autosector de voorbije week massaal lobbyde om de uitstootambities te temperen. ‘Deze beslissing is er net gekomen door de verpletterende lobby van de groenen en de milieuorganisaties’, zegt hij. ‘Anders hadden we wel een ander resultaat gehad.’ Toch geeft de autolobby zich niet gewonnen. De sector zwaait graag met cijfers om zijn belang te benadrukken. Zo stroomt elk jaar 350 miljard euro belastingen uit de productie en het gebruik van personenauto’s naar de Europese lidstaten. De zes grote Europese autogroepen geven werk aan meer dan 1,5 miljoen mensen. Parlementsleden wordt voorgerekend hoeveel jobs in autofabrieken in hun regio zullen verdwijnen als de uitstootdoelen te hoog liggen. ‘De autosector is geen koe die men gewoon kan leegmelken’, zegt Erik Jonnaert. ‘Wij blijven een belangrijke werkgever.’ Bovendien bevatten de Duitse en Europese beslissingen van deze week heel wat gaten. BMW-CEO Harald Krüger liet doodleuk weten dat hij weigert nieuwe hardware te installeren in oude diesels. De gedwongen autopremie, die ook voor nieuwe diesels geldt, lijkt uit te draaien op een manier om meer auto’s te verkopen. De beslissing over de Europese uitstootdoelen tegen 2030 is nog verre van gevallen. Volgende week komen de nationale ministers van Leefmilieu in Brussel samen. Daarna moeten de Raad en het Parlement samen een compromis vinden. De autolobby rekent op zijn trouwste partner. De Duitse bondskanselier Angela Merkel liet al verstaan dat ze blijft bij de 30%-doelstelling van de Europese Commissie. Carlos Tavares, de CEO van de Franse autobouwer PSA (Peugeot), riep president Emmanuel Macron op om zich bij het Duitse verzet te voegen. ‘Het zou niet de eerste keer zijn dat we denken dat we vooruitgang boeken’, zegt William Todts van Transport & Environment nuchter. ‘De auto-industrie heeft een heel lange arm. Maakt u zich geen illusies: de komende dagen wordt tot op het allerhoogste niveau op allerlei landen druk uitgeoefend om toe te geven. Of de macht van de autolobby echt is afgenomen, zullen we volgende week zien.’
</doc>
<doc id="242" genre="news" gender="?">
Gevraagd: opnamestudio voor Sint-Niklase artiesten
  Sint-Niklaas - Filip Herman van N-VA pleit voor een live opnamestudio. Die zou ten dienste moeten staan van lokale dj's, bands en artiesten. "Ik ben zelf DJ en lokale bekendheid verwerven is niet altijd makkelijk. Ook is opnameapparatuur vooral duur en niet aan iedereen gegeven", luidt Herman zijn argumentatie. "Daarom zal ik in de volgende bestuursperiode ijveren voor een volwaardige opnamestudio die DJ's, lokale bands en andere artiesten (of mensen die online iets willen uitzenden) kan helpen om meer bekendheid te verwerven. Lokaal of buiten Sint-Niklaas." "Een opnameruimte met online-faciliteiten om live-sessies, podcasts of DJ-sets op te nemen of uit te zenden, is momenteel niet aanwezig in Sint-Niklaas. Ik pleit er voor om i.s.m. lokale handelaars en sponsors een ruimte in de Stationsstraat (maar dit mag ook ergens anders) te voorzien waar deze mensen terecht kunnen. Ze kunnen die tegen uurtarief huren. Een lokaal platform waar artiesten uit onze stad met elkaar in contact kunnen komen, zou dit nog kunnen versterken." "De Sint-Niklazenaar wil een bruisend maar ook een kwalitatief aanbod in het lokale uitgaansleven. Laat ons dan vooral daar onze lokale artiesten in ondersteunen."
</doc>
<doc id="243" genre="news" gender="?">
Chiro geselecteerd voor prijs "Dorpskracht"
  Hoegaarden - De gemeenten Dadizele, Kallo, Tielen, Hoegaarden en Neerrepen werden genomineerd voor de prijs voor dorpskracht 2018. In januari wordt de winnaar bekend gemaakt. Vlaams minister van Omgeving, Natuur en Landbouw Joke Schauvliege (CD) trekt 17.500 euro uit voor de tweede editie van de wedstrijd 'Prijs voor Dorpskracht'. Het winnende dorp ontvangt 10.000 euro, het tweede en derde geselecteerde project krijgen respectievelijk 5.000 en 2.500 euro die ze opnieuw investeren in leefbaarheidsprojecten in hun dorp. De prijs zal gaan naar een project dat via maatwerk en participatie duurzame dorpsontwikkeling stimuleert. Vorig jaar sleepte uit Oosterlo de prijs voor dorpskracht 2017 in de wacht. I,n Hiegaarden is het bouwproject van Chiro Hoegaarden ingediend. Daar en op vier andere plaatsen komt de jury op bezoek, waarna de drie laureaten in februari 2019 door de minister worden bekendgemaakt. Acht andere kandidaten zijn afgevallen.
</doc>
<doc id="244" genre="news" gender="?">
CD&V pleit voor ondertunneling van spooroverweg in Wezemaal
  Rotselaar - Met een actie op donderdagmorgen vestigde CD Wezemaal de aandacht op de problematiek van de veiligheid aan de spoorwegovergang in de Langestraat in Wezemaal. Het station van Wezemaal is de afgelopen jaren uitgegroeid tot een mobiliteitsknooppunt in Rotselaar. Dagelijks zijn er meer dan 110 treinstops en stappen er 700 reizigers op of af. "Wij willen hierop voortbouwen" zegt lijsttrekker Jelle wouters. "Een ondertunneling van de spooroverweg in de Langestraat zou een echte verbetering betekenen. Veiliger voor de pendelaars en beter voor een doorstroming van het fiets- en autoverkeer." Volgens burgemeester Dirk Claes is uit recente contacten met Infrabel gebeleken dat de ondertunneling voorzien is voor 2021. CD pleit voor een verhoogd perron in Wezemaal, een overdekte fietsenstalling met camerabewaking en mobipunten. Voor de herlokalisering van het treinstation naar de Danone site in Rotselaar vraagtdat CD aan enkele belangrijke voorwaarden wordt voldaan. Daarbij horen een fietssnelweg langs de spoorweg en een ruimer treinaanbod met rechtstreekse IC treinen naar Brussel.
</doc>
<doc id="245" genre="news" gender="?">
Schoot ene F-16 op andere?
 Defensie en het gerecht onderzoeken of de F-16 die gisteren uitbrandde geraakt werd door munitie uit een ander toestel. Is er in Florennes sprake geweest van ? Het wordt alleszins niet uitgesloten. Defensie wil geen conclusies trekken zelf zo lang het onderzoek loopt. Of beter: onderzoeken. Want naast het onderzoek door het ASD, ( ) van Defensie zelf, loopt er ook een gerechtelijk onderzoek. Dat heeft te maken met de omvang van de schade en het feit dat het militair materieel gaat, is te horen bij het parket. Nieuwe beelden van de brand in  Kort na 14 uur donderdagmiddag vatte op de militair basis van Florennes een F-16 vuur. Dat toestel brandde volledig uit. Eerder werd gecommuniceerd dat daarbij één ander toestel betrokken zou zijn, maar volgens het parket werden er twee andere F-16’s beschadigd. De schade loopt uiteraard in de miljoenen. Een mogelijkheid die nu de ronde doet is dat een van de toestellen geraakt werd door munitie die werd afgeschoten vanuit een ander toestel. Een van de technici die gehoorschade opliep bij het incident, zou met munitie van het toestel in de weer geweest zijn. Defensie sluit niets uit, maar wil geen overhaaste conclusies trekken. Ook het parket geeft voorlopig niet meer commentaar. ‘Zo’n ongeluk, dat is bijna onmogelijk. Het zal vermoedelijk een samenloop van verschillende omstandigheden zijn die hiertoe geleid hebben’, zei commandant Didier Polomé van de luchtmachtbasis in Florennes op RTBF. Als er daadwerkelijk iets mis ging met de munitie, waardoor het toestel vuur vatte, is de volgende vraag hoe dat kon gebeuren. Door een menselijke fout, een technisch mankement of kwaad opzet?
</doc>
<doc id="246" genre="news" gender="?">
Voorzitter Waasland-Beveren houdt onschuld vol
 John Maes, de advocaat van de voorzitter van Waasland-Beveren Dirk Huyck, beklemtoont woensdagochtend aan De Standaard dat zijn cliënt nooit betrokken is geweest bij matchfixing. “Mijn cliënt is zeer formeel, hij is op geen enkele wijze tussengekomen om een wedstrijd te beïnvloeden of te vervalsen. Hij is er ook van overtuigd dat het onderzoek zijn onschuld zal aantonen.” Maes betreurt naar eigen zeggen dat er in de pers allerlei oncontroleerbare informatie uit het onderzoek naar buiten wordt gebracht. “Mijn cliënt kan zich daartegen niet verdedigen, hij mag immers geen enkel contact hebben met de media. Het kan ook niet de bedoeling zijn het onderzoek of het proces in de media te voeren.” Maes noemt de berichtgeving over zijn cliënt “selectief” . “De onterechte beschuldigingen wegen zeer zwaar door op mijn cliënt en zijn gezin.”
</doc>
<doc id="247" genre="news" gender="?">
Hulpdiensten bellen straks via gewone gsm-netwerken
 Telecomoperatoren moeten meebetalen voor de toegang van veiligheidsdiensten op hun netwerken. Onze hulp- en veiligheidsdiensten zullen niet meer met elkaar communiceren via Astrid, het aparte netwerk van hun eigen telecomoperator. Meer dan 70.000 politiemensen, brandweerlieden, ambulanciers en andere gebruikers van het Astrid-netwerk verhuizen naar de gewone gsm-netwerken die we allemaal gebruiken. Dat hebben minister van Binnenlandse Zaken Jan Jambon (N-VA) en minister van Telecom Alexander De Croo (Open VLD) afgesproken met de telecomoperatoren. Al 20 jaar gebruiken onze hulp- en veiligheidsdiensten een apart communicatienetwerk van Astrid. Maar als de diensten meer beeldmateriaal willen uitwisselen, bijvoorbeeld van bodycams, drones of beelden die mensen toesturen naar de noodcentrales, moeten ze overstappen naar een breedbandnetwerk. Ze hebben dan een sneller en meer betrouwbaar 5G-netwerk nodig. De regering kon zelf investeren in zo’n nieuw netwerk. Maar ze koos ervoor de telecomoperatoren te verplichten ruimte te maken voor de veiligheidsdiensten. Dat gebeurt naar aanleiding van de nieuwe veiling van frequentiebanden. De telecomoperatoren moeten zelf de kosten betalen om hun netwerken aan te passen aan de noden van de hulp- en veiligheidsdiensten. Er zijn investeringen nodig in extra software en in netwerkapparatuur, bijvoorbeeld om groepsgesprekken tussen de hulpdiensten mogelijk te maken. Maar Proximus-woordvoerder Fabrice Gansbeke noemt het ‘een logische en de efficiëntste stap om Astrid toegang te geven tot de bestaande mobiele netwerken’. ‘Het Astrid-netwerk is vooral gericht op spraak en korte berichten. Ons netwerk kan daar mogelijkheden op het vlak van data en beelden aan toevoegen.’ Telenet en Orange reageerden gisteren nog niet. De overheid zal wel betalen als ‘bijzondere maatregelen’ nodig zijn, zoals het plaatsen van extra masten. Astrid kostte de regering al een pak geld. Na een jarenlange onderfinanciering die tot 115 miljoen euro opliep, besloot deze regering in 2015 123 miljoen euro te investeren in Astrid. De overstap naar de gewone gsm-netwerken kan vijf tot tien jaar in beslag nemen. Tot dan moet de regering blijven investeren in het aparte Astrid-netwerk.
</doc>
<doc id="248" genre="news" gender="?">
Familie Bonkoffsky wil tekst en uitleg van federaal parket: “Hebben ze misschien een andere Reus?”
 De mededeling van het federaal parket dat Christiaan Bonkoffsky niet langer beschouwd wordt als de mogelijke Reus van de Bende van Nijvel, is bij de familie Bonkoffsky in het verkeerde keelgat geschoten. “Wij worden in een slecht daglicht geplaatst zonder daar enige uitleg voor te krijgen. Heeft het gerecht misschien een andere Reus geïdentificeerd?”, reageert zij bij monde van haar advocaat meester Geert Lenssens. “Het klinkt misschien paradoxaal, maar het bericht dat Christiaan Bonkoffsky door de speurders niet langer beschouwd wordt als de Reus van de Bende wordt bij de familie van de man niet meteen op opluchting onthaald”, zegt meester Lenssens. “Zij hebben het gevoel dat hun getuigenis over Chris plots onbetrouwbaar wordt geacht en zij hierdoor in een slecht daglicht worden geplaatst. Uitgerekend op het ogenblik dat de speurders de hand reiken naar andere getuigen en zelfs misschien Terwijl datzelfde gerecht een jaar geleden juist bijzonder opgetogen was met hun getuigenis en overtuigd leek dat zij hiermee op het goede spoor zaten.” ”De broer van Chris heeft het gerecht ook nooit gezegd dat hij de Reus van de Bende was. Hij heeft alleen overgemaakt wat Chris hem heeft verteld en dat hij daardoor overtuigd was dat Chris bij de Bende-feiten betrokken was en wist wie dat nog was. Toch was het fair geweest, mocht de familie op voorhand op de hoogte geweest zijn van de nieuwe wending in het onderzoek. Hadden zij daarbij ook mogen vernemen waarom Chris Bonkoffsky niet meer beschouwd wordt als de Reus, dan was dat ook aardig meegenomen. Maar niet dus. Nu blijven zij alleen met tal van vragen achter. Een getuige beschreef de Reus als iemand met een verende tred, licht voorovergebogen en slungelachtig. Chris ten voeten uit, zei de familie. Is dat slechts toeval? Heeft het gerecht het bewijs dat Chris er niet bij was? Hebben de speurders misschien iemand anders als de Reus in het oog? Waarom is er geen werk gemaakt van DNA-onderzoek op basis van een horloge van Chris dat zij het gerecht hebben doorgespeeld? Maakte de massale aanwezigheid van politie bij het overlijden van Chris aan diens woning deel uit van een officieel onderzoek of niet? Waarom werden zij, broer en schoonzus van Chris, toen uit de woning geweerd?” Volgens meester Lenssens is het voor de familie Bonkoffsky duidelijk dat een onderzoekspiste, die rechtstreeks naar de rijkswacht en dus het gerecht leidt, bij bepaalde personen op weinig enthousiasme kan rekenen. Zij vragen zich af of er getuigen zijn die kunnen bevestigen dat Christiaan Bonkoffsky zomaar een verhaaltje vertelde en zich zonder reden op zijn sterfbed bewust te schande heeft gesteld ten aanzien van zijn eigen familie en de politie, waar hij heel zijn leven voor gewerkt heeft. Ze vragen zich ook af of het niet mogelijk is dat er meerdere Reuzen waren. Met die vragen willen zij binnenkort naar het federaal parket stappen.
</doc>
<doc id="249" genre="news" gender="?">
Nina Derwael en Tim Wellens verlengen titel van Sportman en Sportvrouw van het Jaar
 Als hoogtepunt werden de namen van de sportlaureaten bekendgemaakt. Nina Derwael volgde zichzelf op tot Sportvrouw van het Jaar. Ze won een bronzen medaille op de brug met ongelijke leggers op het WK turnen in Montreal. Geen enkele Belg deed haar dit ooit voor. Nina verlengde in Glasgow ook haar Europese titel in dezelfde discipline én scoorde er in één moeite nog eens zilver in de finale op de balk. De titel van Sportman van het Jaar bleef, dankzij zijn zegentochten, ook in handen van wielrenner Tim Wellens. Hij won een etappe in zowel de Giro, Vuelta als GP van Wallonië, finishte eerst in de Brabantse Pijl, kroonde zich tot puntenkampioen in Parijs-Roubaix en bemachtigde de Trofea Serra de Tramuntana. “Met deze twee toptalenten heeft Sint-Truiden echt een gouden generatie sportkampioenen. Ze zijn onze meest waardevolle stadsambassadeurs en zetten Sint-Truiden op de internationale sportkaart. Nina Derwael en Tim Wellens zijn voorbeelden voor alle toekomstige turners en wielrenners. Met recht en reden zijn zij onze Truiense sportpersoonlijkheden van 2018”, vertelt schepen van Sport Carl Nijssens. Andere trofeeën waren die van Sportclub (Sint-Truiense Hockeyclub), Sportploeg (Dameshandbal Sint-Truiden), Sportbelofte (karateka Andrea Simmionato) en Sportverdienste van 2018 (eresecretaris van de Sportraad Eddy Kellens), de Sportcarrièreprijs (Romain Martens en Sarina Leenen van Handbal Sint-Truiden), en de G-Sporttrofee (Jean-Pierre Piersaux voor zijn werk met mensen met een verstandelijke handicap en autisme). Ook kreeg Lon Polleunis hulde voor het 50-jarige jubileum van zijn gouden schoen. Het Gouden Clubhart werd postuum uitgereikt aan Emiel Smets van Handbal Sint-Truiden. 
</doc>
<doc id="250" genre="news" gender="?">
Gemeenteraad Beersel, “lief zijn voor elkaar” loont
  Beersel - De gemeenteraad van Beersel had misschien geen “moeilijke” agenda punten te behandelen, maar toch kon je verwachten dat er wat vragen zouden gesteld worden of opmerkingen gemaakt. Niets van dit alles dus, zodat de agenda van deze gemeenteraad een vlot verloop kende. Ingevolge het nieuwe decreet op de intercommunales wordt de samenstelling van deze laatsten grondig gewijzigd. Slechts 15 bestuurders en de directiecomité ’s worden afgeschaft. Burgemeester Hugo Vandaele(CD) vond dit niet echt democratisch omdat de gemeenten zo minder inspraak krijgen, maar er kwam toch een unanieme goedkeuring. De gemeenteraad ging ook unaniem akkoord met de selectieprocedure voor een nieuwe directeur voor de GBS Blokbos van Lot en GBS De Springveer in Alsemberg. De directrice van GBS Lot Nadine Maes ging al met pensioen en Johan Marchal van GBS De Springveer Alsemberg, gaat nog met pensioen. Enige toelichting werd gegeven door de Schepen van Onderwijs, Jo Vander Meylen(CD): “ In Lot ging directrice Nadine Maes al eerder met pensioen en vond iemand bij haar personeel die wel tijdelijk wilde depanneren. Anders is het in De Springveer, waar directeur Johan Marchal nog met pensioen gaat. Omdat de vervangster in Lot te kennen gaf eventueel mee te doen aan een examen voor directeur en er een ook een nieuwe directeur in Alsemberg, moet komen, werd er een selectieprocedure voor zowel GBS Lot als GBS Alsemberg in het leven geroepen. Een unanieme gemeenteraad ging hiermee akkoord.
</doc>
<doc id="251" genre="news" gender="?">
Koeienpoep ruikt straks als viooltje
 SINT ISIDORUSHOEVE - Geen indringende poeplucht meer, maar eerder een fris bergbriesje dat de neusvleugels voorzichtig wat doet tintelen. Ongeveer zo gaat het over niet al te lange tijd ruiken in de koeienstallen van melkveehouders Heleen en Rogier Lansink uit het Overijsselse plaatsje Sint Isidorushoeve. Het innovatieve boerenstel doet daarvoor eerst subiet alle kunstmest de deur uit. 
</doc>
<doc id="252" genre="news" gender="?">
&#8216;Fabrikant Stint kondigt faillissement aan&#8217;
 “Ik zie geen uitweg, nu de overheid niet met ons in gesprek wil over hoe we de Stint weer op de weg krijgen”, zegt eigenaar Edwin Renzen van het bedrijf Stintum tegen RTL Nieuws. De fabrikant van de elektrische bolderkar Stint vraagt deze maandag faillissement aan bij de rechtbank. Eigenaar Edwin Renzen zegt in interviews met RTL Nieuws en De Volkskrant dat er in de nasleep van het ongeluk in Oss met een Stint geen geld meer binnenkomt en dat zijn bedrijf Stintum het daardoor niet langer vol kan houden: “Ik heb naar de cijfers gekeken: er komt al weken niets meer binnen. En er gaat alleen maar geld uit, alleen maar meer. Extra kosten, geen inkomsten. We hebben nog net de salarissen er een keer uit kunnen persen. Maar dit is niet vol te houden.” Door een dramatisch ongeval met een Stint op 20 september kwamen vier jonge kinderen om het leven . Volgens voorlopige resultaten uit het onderzoek naar de toedracht van dat ongeluk vormt de Stint een “potentiëel veiligheidsrisico” en daarom heeft minister Cora van Nieuwenheuizen (Infrastructuur, VVD) besloten het voertuig voorlopig van de weg te halen . De Stint is een elektrisch voertuig op vier wielen waar kinderen in kunnen worden vervoerd en laat zich het best omschrijven als een kruising tussen een bakfiets en een segway. Eigenaar Renzen zegt tegen RTL Nieuws dat er geen overleg meer mogelijk is met het ministerie over de eventuele toekomst van zijn Stint en daarom voelt hij zich gedwongen de stekker uit het bedrijf te trekken: “Ik zie geen uitweg, nu de overheid niet met ons in gesprek wil over hoe we de Stint weer op de weg krijgen. Het is op.” Renzen blijft er van overtuigd dat de Stint niet onveilig is en stelt dat het onderzoek op basis waarvan het voertuig voorlopig verboden is niet deugt. Mogelijk gaat hij een schadeclaim indienen. Er reden zo’n 3.500 Stints rond in Nederland, de meesten in de kinderopvang, maar ook postbezorgers en gemeenten maakten er gebruik van. De rechtbank beslist dinsdag over de faillissementsaanvraag.
</doc>
<doc id="253" genre="news" gender="?">
Zoeken naar een onzichtbare spionagechip
 Hack China  China zou minichips verstopt hebben in computers van Supermicro, dat levert aan Apple, Amazon en de Amerikaanse overheid. Maar de Big Hack roept grote twijfels op. Een piepkleine chip uit China kan grote gevolgen hebben. Of-ie nou bestaat of niet. Persbureau Bloomberg bracht vorige week het explosieve verhaal over de Big Hack . Spionnen van het Chinese leger zouden bijna onzichtbare chips – ter grootte van een rijstkorrel – verstopt hebben in duizenden computers van Supermicro, een Amerikaanse serverfabrikant. De chips werden in het geheim tijdens het productieproces toegevoegd. Zo zou China op afstand de controle over computers kunnen overnemen en gevoelige informatie stelen – van bedrijven en overheden. De Supermicro-servers werden onder meer gebruikt in datacentra van Apple en Amazon, maar ook bij de Amerikaanse overheden en legeronderdelen. De computers zouden ook in Nederland kunnen staan. In 2015 ontdekte Amazon de hardwarehack op computers van een bedrijf dat het wilde overnemen. Apple zag ook eigenaardigheden en bestelde een order voor 30.000 nieuwe Supermicro-servers af. De FBI werd ingeschakeld. Het is een spectaculair verhaal, dat Bloomberg optekende uit zeventien anonieme bronnen. De betrokken bedrijven ontkennen echter uit alle macht en ook experts hebben twijfels over de Big Hack . Supermicro ontkent dat zijn productieketen besmet is. Ook Apple en Amazon, die al maanden met Bloomberg in gesprek zijn, zeggen dat er geen verdachte chips gevonden zijn. Amazon zag ‘ontelbare’ fouten in het artikel. Apple stuurde een brief naar het Congres: het bedrijf had nog nooit een achterdeurtje in zijn servers aangetroffen. Tegenover de pers benadrukt Apple dat het geen zwijgverbod opgelegd heeft gekregen. Dat zegt niet zo veel, aangezien er ook over het bestaan van zwijgverboden gezwegen dient te worden. Daarnaast kan de kwestie binnen Apple ook zo geheim zijn, zoals Bloomberg beweert, dat Apples juridische tak er domweg geen weet van heeft. De techbedrijven hebben een economisch belang om vol te houden dat hun datacentra veilig zijn. Hun standpunt werd later ondersteund door veiligheidsdiensten van zowel het Verenigd Koninkrijk en de VS. Zij zien „op dit moment geen reden om te twijfelen” aan Apple en Amazon. Bloomberg kon zelf geen bewijsmateriaal inzien en moest zich baseren op bronnen die beweerden iets gezien te hebben. Het verhaal bevat daarom weinig technische details. Een van de experts die opgevoerd worden in het stuk, hardwarespecialist en hacker Joe Fitzpatrick, uitte dinsdag in een podcast zijn verbazing over het artikel. „Ik vertelde de Bloomberg-journalist dat ik de hack onwaarschijnlijk vind. Niet logisch en niet goed op grote schaal uit te voeren. Er zijn makkelijkere methodes om via firmware (‘vaste’ software in chips) hetzelfde te bereiken.” Fitzpatricks twijfels worden genegeerd; hij wordt alleen geciteerd met de opmerking dat „hardware elke deur kan openen”. Hij was degene die Bloomberg het fotootje van een kleine filterchip bezorgde. Daar zou de spionagechip volgens een bron op lijken. Meteen na de publicatie rouleerden complottheorieën over de Big Hack . Nummer 1: de CIA zou in 2015, nadat president Obama een cybersecurityverdrag met China had gesloten, angst willen zaaien om te voorkomen dat er in de budgetten gesneden wordt. Complottheorie 2 is economisch van aard. Twijfel over de Chinese productieketen kan ertoe leiden dat Amerikaanse bedrijven de fabricage weer op eigen bodem willen hebben. Misschien is de Big Hack door Bloomberg overdreven. Maar de verwarring achteraf bewijst hoe afhankelijk de hele wereld is van China als elektronicafabriek. De productielijnen zijn complex en zo ondoorzichtig dat geen enkel bedrijf zeker kan zijn van veilige hardware. Of er nou een mysterieuze chip in zit of niet.
</doc>
<doc id="254" genre="news" gender="?">
Gaza, een rampgebied dat niet meer te redden is
 In een nieuw rapport van de Wereldbank las Carolien Roelants dat de economie van de Gazastrook in vrije val is. Was er nog een economie? Een van de meest verbazende uitspraken die ik de laatste tijd tegenkwam was de mededeling van de Wereldbank dat de economie van de Gazastrook in vrije val is. Proef die uitspraak even: de economie van Gaza is in vrije val. Volgens mij is er helemaal geen economie meer, resultaat van tien jaar Israëlische blokkade als fundament plus nog een aantal factoren zoals Palestijnse rivaliteit en Egyptes bemoeienis. Laat staan een economie die vrij kan vallen. Als houvast krijgt u een paar cijfers van me die ik onder andere op ochaopt.org heb gevonden (pak maar weer op bij ‘ja erg hè’ als u die cijfers wel gelooft). Werkloosheid bedraagt 53 procent, maar jeugdwerkloosheid 70 procent en die voor vrouwen 78. Van alle 2 miljoen Gazanen die zijn samengepakt in wat neerkomt op een derde deel van de Flevopolder leeft 53 procent onder de armoedegrens van iets minder dan 4 euro per dag. In Nederland 35 euro per dag, en ja ik weet het, Nederland is duurder maar ook weer niet zóveel duurder. 79 procent heeft een vorm van hulp nodig. Maar tegelijk wordt dezer dagen juist daarop enorm bezuinigd; denk aan Trumps besluit de jaarcontributie van 350 miljoen dollar voor de VN-hulporganisatie voor Palestijnse vluchtelingen UNRWA te schrappen. Andere landen hebben extra geld toegezegd, maar er zit een flink gat in de UNRWA-begroting. Ik lees dat het budget voor zijn scholen in Gaza eind deze maand op is. Behalve dat er geen schoon water uit de kranen komt en de gezondheidszorg bijna is ingestort, krijgt de bevolking maximaal vier uur per dag stroom. De Wereldbank spreekt van een „alarmerende verslechtering”. Ja erg hè? Nee hoor, feitelijk kan het de buitenwereld niet veel schelen, of niet wezenlijk. Tot het weer oorlog wordt tussen Israël en Hamas, zoals in 2008 en 2014. Dan komen de pers, de VN-Veiligheidsraad en andere belanghebbenden in het geweer. Veel doden, veel schade, staakt-het-vuren, en dan begint het van voren af aan, nog een beetje onleefbaarder. De schade van de vorige oorlog is nog lang niet hersteld. Maar let op: het is weer bijna zo ver. Want de spanning stijgt in de Gazastrook, zoals tot uiting komt in het snel escalerende protest langs het grenshek. Israëlische militairen hebben sinds 30 maart 183 meest jonge Palestijnen doodgeschoten die, soms gewapend met brandende vliegers en ballonnen, naar hun zin te dicht bij dat hek kwamen. Toch komen ze elke keer met duizenden terug. Natuurlijk, het Hamasbewind speelt een belangrijke rol in het protest, maar het wordt even hard gevoed door de ellendige leefsituatie in de Gazastrook. Hebben die 70 procent werkloze jongeren soms iets te verliezen? Het Israëlische leger waarschuwt zijn regering dat een nieuwe oorlog dreigt als er niet snel enige verbetering komt in de Gazastrook. Maar het probleem is in dit geval de Palestijnse president Abbas. Hij knijpt willens en wetens de Gazaanse bevolking af om Hamas te dwingen zich aan zijn gezag te onderwerpen. De moordende Palestijnse rivaliteit. Eén voorbeeld: ik ga terug naar die 4 uur per dag stroom. Qatar had erin toegestemd te betalen voor zes maanden Israëlische brandstof voor de enige elektriciteitscentrale van de Gazastrook. Zodat de Gazanen dagelijks 8 uur stroom zouden krijgen. Maar Abbas heeft de deal vorige week geblokkeerd. Het Israëlische leger heeft versterkingen naar het grenshek gestuurd. De krant Haaretz waarschuwde vorige week voor een nieuw Jemen aan Israëls zuidgrens, een rampgebied dat niet meer te redden is.
</doc>
<doc id="255" genre="news" gender="?">
Chris Vervliet (CD&V) burgemeester, ruilt SP.A voor Open VLD en N-VA
  Boutersem - Chris Vervliet (CD) wordt de nieuwe burgemeester vna Boutersem, en haalt de oude SP.A-partner in langs rechts. De nieuwe coalitie wordt gevormd met CD, Open VLD en N-VA. Met een verlies van zeven naar vijf zetels heeft voormalig bestuurspartij SP.A heel wat slagkracht verloren. Ze maken geen deel meer uit van de meerderheid in 2019. "Met ons drieën willen een sterk elan geven aan het bestuur van Boutersem", melden CD, N-VA en Open VLD. "Prioriteiten zijn gezonde gemeentefinanciën, fietspaden, voetpaden en mobiliteit, een goede gemeentelijke communicatie en een uitgebouwd welzijnsbeleid." De drie partners zeggen ook de gemeenteraadsleden actief te willen betrekken. "Alle partijen hebben in de aanloop naar de verkiezingen nieuwe kandidaten gerekruteerd. Het is belangrijk te valoriseren, ongeacht of ze in de meerderheid of in de oppositie zitten." Over de keuze om niet verder te gaan met SP.A, wenst Vervliet niet uit te weiden. "Uit respect voor de mensen waarmee we zes jaar goed hebben samengewerkt denk ik niet dat we de details van de onderhandelingen meegeven", aldus de nieuwe burgemeester. "Ik ben zeer tevreden van onze uitslag, we hebben keihard gewerkt voorbije jaren, goede kandidaten kunnen naar voren sturen. Dat is een beloning voor het werk dat we hebben geleverd en de inzet van al onze kandidaten." "Ik wil er ook aan toevoegen dat we absoluut geen leedvermaak hebben met de mensen die erop achteruitgaan", zegt Vervliet tot slot. "Democratie werkt nu eenmaal zo, soms ben je winnaar en soms ben je verliezer. Maar iedereen heeft zijn best gedaan en verdient daarvoor waardering."   
</doc>
<doc id="256" genre="news" gender="?">
Problemen in Wemmel opgelost, was maar tijdelijk
  Wemmel - De VRT-nieuwsdienst meldde technische problemen in de stembureau's in Wemmel, maar die zijn opgelost, zo bevestigt burgemeester Walter Vansteenkiste. In stembureau 4 in Wemmel was 1 stemcomputer uitgevallen en in stembureau 5 (van de 12) was ook een computer tijdelijk defect. Doordat het de eerste keer elektronisch stemmen was in Wemmel, ging het wel wat trager. Burgemeester Walter Vansteenkiste (Lijst Burgemeester Wemmel): "In twee tot drie bureau's was er toch een wachttijd van een half uur. Omdat onze sporthal op een gegeven moment eivol zat, hebben we de mensen buiten laten wachten omdat het te drukkend werd binnen. Daarna lieten we de mensen gewoon binnen. De toestand is volledig genormaliseerd, de stembureau's sluiten zoals voorzien om 15u."
</doc>
<doc id="257" genre="news" gender="?">
Vrouw (40) 15 dagen zonder rijbewijs
  Scherpenheuvel-Zichem - Een vrouw van 40 jaar uit Scherpenheuvel-Zichem is haar rijbewijs voor 15 dagen kwijt. Zij werd betrapt op rijden onder invloed. Dat gebeurde bij het ongeval op de Steenweg Diest in Scherpenheuvel-Zichem. De vrouw reed daar op een andere auto in. De vrouwelijke chauffeur legde een positieve alcoholtest af. Zij had een te hoog promillegehalte in het bloed. Haar rijbewijs werd onmiddellijk voor een periode van 15 dagen ingetrokken. 
</doc>
<doc id="258" genre="news" gender="?">
Casanova Jambo neemt afscheid van Apenheul
 Apeldoorn - Dat was het dan voor publiekstrekker Jambo. Het afscheidsfeest zit erop en het publiek heeft de zilverrug gorilla massaal uitgezwaaid. Na een verblijf van dertien jaar, waarin hij voor acht nakomelingen zorgde, is het vertrek van de onbetwiste leider uit de Apenheul onafwendbaar. Het risico op inteelt wordt simpelweg te groot. 
</doc>
<doc id="259" genre="news" gender="?">
Albert B. krijgt achttien jaar celstraf voor prostitutiemoorden
 De vrouwen werden begin jaren negentig op brute wijze om het leven gebracht en verkracht. Het OM had twintig jaar cel geëist. De 59-jarige Albert B. uit Schiedam is donderdagochtend veroordeeld tot achttien jaar celstraf voor het vermoorden van twee vrouwen in het centrum van Rotterdam begin jaren negentig. B. werd in april 2017 na onderzoek van het coldcaseteam opgepakt met behulp van een DNA-verwantschapsonderzoek. De rechtbank in Rotterdam ziet voldoende bewijs dat B. beide misdrijven heeft gepleegd. De twee vrouwen werden volgens de aanklager op brute wijze om het leven gebracht. Het gaat om de dakloze Berendina Stijger (45) in 1990 en de prostituee Francis Garcia-Hofland (22) in 1991. Beide vrouwen werden verschillende keren in hun lichaam gestoken. Ook bleken beide slachtoffers verkracht. Het Openbaar Ministerie had in september een celstraf van twintig jaar tegen B. geëist. Justitie rekent het B. zwaar aan dat hij de twee zou hebben achtergelaten “alsof ze oud vuil onder een brug waren”. De verdachte heeft de moorden en verkrachtingen altijd ontkend. Wel gaf hij toe dat hij de tippelzone, waar de twee vrouwen gebruik van maakten, had bezocht.
</doc>
<doc id="260" genre="news" gender="?">
Kunstexpert Patrick van der Vorst in de Zille
 Hij vertelt over de strafste stoten die hij meemaakte, zijn kunstadvies aan bekende sterren als Elton John en Madonna en de gekste spullen die hij ooit zag veilen. Hij geeft waardevolle tips en loodst je mee door de fascinerende, maar vaak nog gesloten wereld van de veilinghuizen. De lezing vindt plaats op maandag 15 oktober om 19.30 uur in De Zille en kost 3 euro (drankje inbegrepen)..
</doc>
<doc id="261" genre="news" gender="?">
&#8216;UWV betaalt uitkering aan mensen die niet zijn ontslagen&#8217;
 Volgens Nieuwsuur controleert de instantie aanvragen voor WW-uitkeringen amper. Wie ten onrechte een uitkering aanvraagt, krijgt daardoor vaak alsnog geld. Het UWV betaalt werkloosheidsuitkeringen aan mensen die niet ontslagen zijn, maar zelf hun baan hebben opgezegd. De uitkeringsinstantie controleert ww-aanvragen amper, zodat mensen die ten onrechte een verzoek doen om een uitkering, alsnog geld krijgen. Dat meldt het actualiteitenprogramma Nieuwsuur maandag. Volgens Nieuwsuur weet het UWV al een paar jaar van het probleem. Hoeveel mensen misbruik maken van de ww-regeling, is niet duidelijk. Het UWV en het ministerie van Sociale Zaken waren maandagavond niet bereikbaar voor commentaar. Tegen Nieuwsuur zeggen de uitkeringsverstrekker en het ministerie dat aanvragen alleen “bij twijfel” onderzocht worden. Vooral arbeidsmigranten zouden onterecht een ww-uitkering ontvangen. Nieuwsuur sprak met een aantal uitzendbureau’s, die dat beeld bevestigen. De eigenaar van een arbeidsbureau in het Zuid-Hollandse De Lier zegt “een heel duidelijk patroon” te zien: “Arbeidskrachten komen hier naar Nederland om een strikt aantal dagen te werken, totdat ze recht hebben op ww. Vervolgens laten ze alles uit hun handen vallen, vragen ww aan en zitten die helemaal uit. Daarna beginnen ze opnieuw.” Vorige maand bleek uit een andere onthulling van Nieuwsuur dat Poolse arbeidsmigranten op grote schaal frauderen met ww-uitkeringen. Via tussenpersonen laten ze zich een uitkering uitbetalen, terwijl ze niet in Nederland wonen maar in Polen. Dat is tegen de wet: wie een uitkering krijgt, moet in Nederland verblijven. Een week geleden beloofde minister Wouter Koolmees (Sociale Zaken, D66) beterschap. Het UWV zou voortaan de adressen van arbeidsmigranten met een ww-uitkering strenger gaan controleren. Ook zei Koolmees dat de uitkeringsinstantie de tussenpersonen van wie de arbeidsmigranten gebruikmaken gaat registreren.
</doc>
<doc id="262" genre="news" gender="?">
VIDEO. Joyce in Zwitserland Deel 4: Kaas, Kaas en nog eens...
 In dit Zwitserse kanton spreken de bewoners zowel Duits als Frans. Zo spreken de locals net zo goed over Freiburg als over Fribourg, over Schwarzsee als over le Lac Noir en over Via Ferrata als over klettersteig. Het kanton kent een rijke geschiedenis, maar is al evenzeer doordrongen van een groot aantal culinaire geneugten. Zo doopten ze hun hoogste berg de Vanil Noir (2389 meter!) én is hun belangrijkste stadje wereldberoemd: Gruyères. Wat? U dacht zonet aan de geraspte kaas bovenop uw spaghetti bolognese? Dat verwondert niks. In 2017 produceerde Gruyères maar liefst 28.000 ton kaas, waarvan de helft geëxporteerd werd. Maar er is nog véél meer te ontdekken in deze regio in de Zwitserse Alpen, dat ontdekt Joyce in onderstaande video. Meer informatie vind je op
</doc>
<doc id="263" genre="news" gender="?">
VIDEO. Spectaculaire beelden: Lauranda komt na tachtig jaar weer thuis
  Dendermonde -  De Lauranda is weer thuis. Het schip werd gebouwd op de scheepswerven in Baasrode, maar lag al jaren in Antwerpen. De provincie Oost-Vlaanderen nam het onlangs over en bracht het naar het Scheepvaartmuseum in Baasrode, waar het nu permanent te bewonderen is.  De Lauranda is weer thuis. Het schip werd gebouwd op de scheepswerven in Baasrode, maar lag al jaren in Antwerpen. De provincie Oost-Vlaanderen nam het onlangs over en bracht het naar het Scheepvaartmuseum in Baasrode, waar het nu permanent te bewonderen is. Tot mei lag de Lauranda — 38 meter lang, vijf meter breed, ongeveer tachtig ton zwaar en met een laadvermogen van 378 ton — aan het Steen in Antwerpen. Toen werd het lange binnenschip overgebracht naar de terreinen van Wijngaard Natie, zo’n acht kilometer verderop. Van daaruit werd het naar Baasrode gebracht en gisteren door twee kranen van 400 ton van op de Schelde naar het droogdok gehesen. Het binnenschip werd in 1928 op de scheepswerven Van Praet-Dansaert gemaakt voor de Baasroodse schipper Jan Verheyen. Het is een vrachtschip van het type ‘spits’. “Ooit was dit heel typisch voor onze streek maar vandaag bestaan er maar een handvol meer van”, zegt Peter Van Wichelen van de dienst Erfgoed van de provincie Oost-Vlaanderen. “De Lauranda zal een mooie nieuwe troef zijn voor de erfgoedsite die we bouwen op de Scheepswerven in Baasrode. Ook het originele scheepsarchief van de Lauranda hebben we bekomen via verzamelaar Koen Devriese.” Het schip heeft geen motor en is de voorloper van de gemotoriseerde spits ALYV die al op de site in Baasrode ligt. “In België bestaan er maar een handvol originele, ongemotoriseerde sleepspitsen. Ze is een van de laatste getuigen van een beeld dat ooit typisch was voor onze binnenwateren, een icoon van de Belgische en Franse binnenvaart in de twintigste eeuw”, zegt gedeputeerde Jozef Dauwe (CD). “Bovendien is het schip ingericht als expositieruimte, dus dat komt zeker van pas. Kortom, een mooie aanvulling voor het bezoek aan de ateliers, de meesterwoning en de scheepsmodelbouwschool dat nu al mogelijk is op de site in Baasrode.” Sinds 1978 behoort de Lauranda tot de collectie van het Antwerpse MAS en al die tijd lag ze naast het Steen in Antwerpen. Genoemd naar dochter “Uit het vrachtboek blijkt dat Lauranda de naam was van de dochter van de schipper. Ze schreef op de binnenzijde van het kaft van het vrachtboek: “De schipper noemde zijn boot dus naar zijn zesjarige dochter”, gaat Van Wichelen verder. “Het schipperskoppel ging in 1968 met pensioen en bleef tot 1975 op het schip wonen. Toen het overgelaten werd aan het Nationaal Scheepvaartmuseum in Antwerpen, wilde de schipper er niet bij zijn.” De verhuizing was gisteren een feestelijke gebeurtenis. Er was onder meer een koor dat vissersliederen bracht.
</doc>
<doc id="264" genre="news" gender="?">
Groepsaankoop stookolie blijft een succes
  Haaltert - 168 gezinnen uit Haaltert bestelden de afgelopen week samen 263.850 liter stookolie. Met deze actie werd 20.290 euro bespaard op de maximumprijs, wat een gemiddelde besparing van 120 euro per deelnemend gezin betekent. De groepsaankoop voor stookolie was opnieuw een succes, zegt de lokale SP.A. De veiling leverde een prijs op van 0,6930 euro per liter. De dagprijs van dinsdag 2 oktober ’18 bedroeg 0,7699 euro per liter voor een bestelling van meer dan 2000 liter en 0,7984 euro per liter voor een bestelling van minder dan 2000 liter. Voor een bestelling van 1.000 liter bedraagt het voordeel ten opzichte van de dagprijs dus 105 euro en voor een bestelling van 2.000 liter is dat 153 euro. Het succes van deze actie toont aan dat mensen beseffen dat ze te veel betalen voor hun energie. Door middel van groepsaankopen slaagt sp.a Haaltert erin dit bedrag aanzienlijk te verlagen. Het mooie resultaat van deze actie maakt alvast één ding duidelijk: samenwerken werkt. Ook provinciaal organiseert sp.a groepsaankopen voor onder andere gas en elektriciteit, fietsen, brandhout, dakisolatie... Meer informatie? Surf naar www.samensterker.be
</doc>
<doc id="265" genre="news" gender="?">
Examens Nederlands tweede taal uitgesteld, vragen uitgelekt
 Beschrijvingen van de examenvragen deden de ronde op bijvoorbeeld Whatsapp. Het onderdeel schrijven in het staatsexamen Nederlands als tweede taal wordt pas volgend jaar weer afgenomen. Het specifieke onderdeel wordt tot januari niet getoetst omdat beschrijvingen van examenvragen zijn gelekt. Dat is woensdag door minister Ingrid van Engelshoven (OCW, D66) in een Kamerbrief bekendgemaakt. Het staatsexamen is bedoeld voor bijvoorbeeld expats die Nederlands als tweede taal leren. Beschrijvingen van eerder gemaakte examens doen de ronde op chatapps , schrijft Van Engelshoven. Het onderdeel schrijven is één van de vier onderdelen. De andere drie, lezen, luisteren en spreken, worden voorlopig nog wel afgenomen. Slagen is tot januari 2019 voor het hele examen alleen niet mogelijk. Om te slagen, moeten alle onderdelen voldoende zijn. Het onderdeel is uitgesteld omdat kandidaten sommige vragen online kunnen vinden, waardoor het examen geen goed beeld meer geeft van het kennisniveau. Ook geeft het sommige kandidaten een oneerlijke voorsprong. College voor Toetsen en Examens (CvTE) kreeg het signaal binnen dat er beschrijvingen van opdrachten uit verschillende examenversies werden gedeeld. Volgens de toetsingsbureau lijkt het erop dat oud-kandidaten de vragen hebben onthouden en opgeschreven. Deze werden vervolgens onder meer over Whatsapp gedeeld, vermoedt het CvTE. Het CvTE zegt nog te onderzoeken waarom de opdrachten schijnbaar zo eenvoudig te onthouden zijn. Het onderdeel dat is opgeschort, hoort bij programma 1. Programma 1 is nodig voor inburgering op hoog niveau - zonder het behalen van alle vier de onderdelen van het programma, is studeren en werken op mbo-niveau niet mogelijk. De inburgeringstermijn wordt dan ook verlengd voor kandidaten die de komende maanden examen hadden willen doen. Ook wil de minister dat er zo snel mogelijk nieuwe examens komen, en dat er wordt gekeken naar methodes waarmee minder makkelijk kan worden gefraudeerd. Dat zou bijvoorbeeld kunnen door minder examenmomenten in te lassen. Op welke schaal er tot nu toe is gefraudeerd, is volgens het ministerie niet te achterhalen. Er zijn dan ook geen examens ongeldig verklaard. Of er gefraudeerd is met examenvragen op het lagere A2-niveau, wordt nog onderzocht.
</doc>
<doc id="266" genre="news" gender="?">
Dit krijg je als Lego zijn zestigste verjaardag viert in een treinmuseum
  Brussel / Schaarbeek -  Vanaf dinsdag verschuilen twaalf Lego-figuren zich in het treinmuseum Train World in Schaarbeek. De bezoekers worden getrakteerd op een zoektocht. Daarnaast zijn er nog verschillende speeltafels en maquettes.  Vanaf dinsdag verschuilen twaalf Lego-figuren zich in het treinmuseum Train World in Schaarbeek. De bezoekers worden getrakteerd op een zoektocht. Daarnaast zijn er nog verschillende speeltafels en maquettes. Aanleiding van de expo is de zestigste verjaardag van de Deense speelgoedreus Lego. Vier maanden lang slaan Lego en Train World de handen in mekaar voor een avontuur dat de wereld van de populaire Lego-speelgoedtreinen koppelt aan de geschiedenis en toekomst van de spoorwegen. “Er valt in het museum veel te ontdekken. Zo zijn er Lego-maquettes, treinlandschappen en speeltafels”, vertelt Heidi Verheyen van Lego Benelux. “Daarnaast is er ook een Lego-zoektocht. Twaalf poppetjes zijn verstopt in het museum en het hele gezin wordt op pad gestuurd om ze te gaan zoeken.” Speeldozen In een bijhorend boekje staat er extra uitleg over de spoorwegen in België. “Ook zijn er iedere maand speeldozen te winnen en is er een fotokabine geïnstalleerd. Treinen zijn altijd belangrijk geweest in het gamma van Lego en dus kon een samenwerking met Trainworld niet uitblijven. De bedoeling is daarbij niet om het museum helemaal over te nemen, maar om Lego subtiel er in op te nemen.” Net als bij de vorige tijdelijke tentoonstelling in Train World, rond stripfiguur Kuifje, werd een trein van spoorwegmaatschappij NMBS in het juiste thema beplakt. Selfies-trein “De knalgele trein vol Lego-figuurtjes zal de komende maanden op het Belgische spoor worden ingezet. Hij helpt om het Lego-universum tot leven te wekken en zal waarschijnlijk veel selfies krijgen”, vertelt Verheyen. Train World zelf maakt precies drie jaar na de opening al een balans op. Het spoorwegmuseum heeft een derde meer bezoekers over de vloer gekregen dan verwacht. “Onze ambitie was om 100.000 bezoekers per jaar te lokken, maar in de drie jaar van zijn bestaan heeft Train World al meer dan 400.000 bezoekers kunnen lokken”, vertelt Bart De Groote, bestuurder van Train World. De expo in Train World opent vandaag officieel de deuren en loopt tot eind januari 2019.
</doc>
<doc id="267" genre="news" gender="?">
N-VA behoudt vier zetels in nieuwe raad
  Fractieleider Wim Vanderbruggen verlengt zijn mandaat in de gemeenteraad, samen met Gilberte Bastijns en Corry Baerts. Brigitte Landerloos maakt in januari haar debuut in de gemeenteraad.
</doc>
<doc id="268" genre="news" gender="?">
Cultuuragenda: Film en muziek gaan in Gent hand in hand
  Gent - Drie weken Gent Festival van Vlaanderen achter de rug, en oeps, dinsdag 9 oktober stapt Gent al op de rode loper van Gent Festival van Vlaanderen. Dat betekent niet alleen mooi volk, maar vooral veel, heel veel films. En wie Film Fest Gent zegt, zegt ook muziek. Die speelde altijd al een belangrijke rol in het festival. Dat is dit jaar niet anders, integendeel. In Vooruit loopt ook Videodroom: een festival waarbij muzikanten live muziek spelen bij de films die op het witte doek spelen. En het is ook de week van Sophia Ammann. Die treedt twee keer op: één keer solo, met haar Cohenproject, en één keer met Pablo Casella, met wie ze de groep Little Dots heeft. En Little Dots heeft een nieuwe plaat uit. Wat drijft een jonge Gentse zangeres om in het repertoire van Leonard Cohen te duiken? En het ook nog eens te vertolken? Het antwoord is eenvoudig: opgroeien met de platen van je ouders. En als één van die ouders (de vader) een Canadees is, dan is de link naar Leonard Cohen snel gelegd. Sophia Ammann, die nog backing vocal was bij Lady Linn en die ook zangeres is bij Ansatz Der Maschine, en die sinds een paar dagen met Little Dots een tweede cd (Do You Know How We Got Here) uit heeft, trok vorig jaar overigens naar Canada, en speelde ook daar Leonard Cohenconcerten.  Film Fest Gent is aan editie 45 toe, en wie de allereerste edities meemaakte, weet nog hoe het allemaal begon en evolueerde. Dinsdag stappen de genodigden over de rode loper van het Kinepoliscomplex, wereldvedetten moet men daar niet echt verwachten, maar bij Film Fest Gent telt wat op het witte doek komt, en niet wat over de rode loper trippelt. Film Fest Gent opent met Girl, de film van Lukas Dhont, die afgelopen weekend op het filmfestival van Zürich de Golden Eye Award kreeg, als beste Film. Dhont stapelt daarmee de prijzen voor zijn filmdebuut op en weet onderhand niet meer waar hij ze moet zetten: Camera 'dOr voor de beste debuutfilm in Cannes en ook nog prijzen op de festivals van Palic en Odessa. En nu ook in Zurich dus. En de officiële Belgische inzending voor de Oscars. En genomineerd voor de LUX-filmprijs van het Europees Parlement. Hoeveel camera's en micro's zal Lukas Dhont dinsdag voor zijn neus krijgen? Twee meesters in hun vak. De ene met gitaar, de andere met veel mondmuziekjes. Songsmeden. Speelden ook al in Het Huis Van Alijn samen, en doen dat nu nog een keer. Twee mannen waar ze zelf nooit te veel van krijgen. Voor wie geen boodschap heeft aan opgesmukt volk op de rode loper van Film Fest, een heel waardig alternatief. Al kan u eerst naar de rode loper gaan, en dan richting Hotsy Totsy fietsen voor een beurt fijne muziek. Vooruit en Film Fest Gent slaan al jaren de handen in elkaar in de maand oktober. Ook dit jaar. Ondermeer met Videodroom. Een reeks avonden waarop muzikanten live composities spelen bij de film die zich op het witte doek afspeelt. Dat kunnen de originele muziekscores van de film zijn, maar ook compleet nieuwe en unieke improvisaties. Zo komt op woensdag, de eerste dag van Videodroom, Thurston Moore, de oprichter van de noiseband Sonic Youth, speciaal naar de Vooruit om er live een nieuwe soundscore te spelen voor vier stille experimentele kortfilms van de Oekraïens-Amerikaanse Maya Deren.  Kraakpand is een recept dat in de Handelsbeurs al een aantal seizoenen met veel smaak geserveerd wordt. Verschillende groepen treden er in een bijzondere setting op, en dat geeft soms fijne vonken. Tijdens deze editie onderzoeken Little Dots (Sophia Ammann en Pablo Casella), hoe zij samen met Makaram, Mos Ensemble en SCHNTZL (die ook een nieuwe plaat hebben) de zaal kunnen boeien.
</doc>
<doc id="269" genre="news" gender="?">
Heldenreis
 ‘Toen hij in 2004 een granaat gooide naar een arrestatieteam, wilde hij sterven als martelaar. Nu is hij een ander mens.” Dit had de trailer van een Amerikaanse speelfilm kunnen zijn (aanzwellend orkest, de sonore stem van Don ‘ In a world ’ LaFontaine), maar stond afgelopen zaterdag gewoon in de Volkskrant . Janny Groen maakte een indrukwekkend portret van ex-jihadist Jason Walters, lid van de Hofstadgroep en veroordeeld tot vijftien jaar cel. Walters’ verhaal kan worden verteld aan de hand van de namen die hij droeg. Als bekeerling nam hij in zijn tienerjaren de naam Abu Mujahied Amrikie aan. Onder die naam bereidde hij terroristische aanslagen voor. Bij de inval door een arrestatieteam verwondde hij vier agenten met een handgranaat. Na zijn arrestatie begon zijn leven als initiaal: als Jason W. kennen we hem uit de krant. Het grootste deel van zijn straf zat hij uit op de terroristenafdeling in Vught, waar hij mettertijd deradicaliseerde. Na dertien jaar cel had hij zijn volledige naam terugverdiend; als Jason Walters geeft hij nu inzicht in de gedachtewereld en drijfveren van geradicaliseerde jongeren. „Ik weet niet,” schrijft filosoof Emil Cioran in Geschiedenis en utopie , „of ik iemand die vóór zijn dertigste niet de fascinatie van alle vormen van extremisme heeft ondergaan moet bewonderen of verachten, hem als een heilige of een kadaver moet beschouwen.” (De vertaling is van Edu Borger.) Over de bloeddorst van jongemannen schrijft Cioran: „Geef hun de hoop óp, of de gelegenheid voor een moordpartij en zij zullen je blindelings volgen. Aan het eind van de puberteit is men per definitie fanatiek; ik ben het zelf ook geweest, tot in het belachelijke.” (De Roemeen Cioran was, voor hij zijn heil vond in de filosofie, in de jaren dertig lid geweest van de proto-fascistische IJzeren Garde.) De religieuze ontgifting van Jason Walters begint met een paradox: „De kiem van mijn deradicalisering ligt in de vroomheid”, zegt hij in de Volkskrant . Hij leest de Koran, bestudeert de traditie, bidt en vast om de andere dag, maar gaandeweg slaat de verveling toe. Hij heeft behoefte aan nieuwe boeken en krijgt toestemming om te gaan studeren. Van de natuurwetenschappen leert hij dat aardbevingen geen straf zijn van god maar een gevolg van plaattektoniek, via de geesteswetenschappen komt hij uit bij De Staat van Plato. „Ik heb het boek wel zeven of acht keer gelezen. Het bevrijdde mij van de angst zelf na te denken. Ik ontdekte de filosofie. Dat was liefde op het eerste gezicht. Over alle levensvragen waar ik van jongs af aan mee worstelde – wat is waarheid, wat is zijn – wordt al eeuwen nagedacht. Antwoorden worden geformuleerd, onderuitgehaald en opnieuw doorgedacht. Ik wist niet dat het bestond. Waarom had niemand mij dit verteld?” Waar zijn jongere broer Jermaine in 2015 met de naam van de Barmhartige op zijn lippen wordt opgeblazen in het kalifaat, verwisselt Jason het goddelijke licht voor dat van de rede. Het is een schitterend verhaal, hoe een vrome jongeman zich vanuit de Middeleeuwen via de klassieken naar de moderniteit leest. Dat waar de westerse beschaving eeuwen over deed, speelt zich honderdvoudig versneld af in de hongerige geest van een jihadist in gevangenschap. De existentiële schok van de zeloot die ontdekt dat er waarheid bestaat voorbij de religie, omschrijft Walters als een smak op het beton. Als tiener radicaliseerde hij door op het web fanatiek over islamitische rechtsscholen en fatwa’s te lezen, als twintiger deradicaliseerde hij door zich als een worm door de westerse filosofie te vreten. Al lezend werd Jason Walters tweemaal een ander mens. De eerste metamorfose voerde hem een religieuze gemeenschap binnen waar hij zich eindelijk thuisvoelde, de tweede metamorfose bracht naast intellectuele extase diepe eenzaamheid. Hij werd kortom een individu. Jason Walters heeft een ware heldenreis gemaakt, als de Argonaut wiens voornaam hij draagt. Ik wacht het boek over zijn grote avontuur geduldig af. Eerst het boek, dan de film. Tommy Wieringa schrijft elke week een column op deze plaats.
</doc>
<doc id="270" genre="news" gender="?">
3de zonnige Heide-Wachtershondenwandeling
 Paal Voor het derde jaar organiseerde de facebookgroep De Heide-Wachters Mecheltjes een hondenwandeling. Elk jaar met meer succes. Dit jaar liep het aantal baasjes al tegen de 200 aan. Er waren verschillende hondenrassen van de partij. Bij de inschrijving kreeg men naast een korte wegbeschrijving (rond de plas kan je moeilijk verloren lopen) ook nog een zakje met lekkere hondenhapjes.
</doc>
<doc id="271" genre="news" gender="?">
Schoner vliegen krijgt vleugels: ’Alleen is het nu nog te duur’
 SCHIPHOL - Vliegen kan veel groener als luchtvaartmaatschappijen worden gedwongen schonere, zuinigere en stillere vliegtuigen in te zetten. Dat blijkt vandaag uit een actieplan dat wordt aangeboden aan de minister van Infrastructuur. Het komt van de vervoerssector, gesteund door kenniscentra. Deze ’goodwillmissie’ moet volgens ingewijden aantonen dat de luchtvaart de wil heeft om actief bij te dragen aan het verminderen van uitstoot en lawaai. „Kerosine kan uit CO2 worden gemaakt met behulp van wind- en zonne-energie. Dus geen fossiele brandstoffen meer en ook geen biomassa. Alleen is het nu nog te duur”, zegt expert Joris Melkert van TU Delft. In het rapport wordt gesteld ’schone’ vliegtuigen op Schiphol beter te belonen en ’vieze’ toestellen zwaarder te belasten. Ook moeten aanvliegprocedures verbeterd worden in één Europees luchtruim. De internationale trein kan versneld worden uitgerold om korte vliegroutes uit te bannen. Directeur Sijas Akkerman van Natuur- en Milieufederatie Noord-Holland is niet te spreken over het rapport. „Wij zijn buitenspel gezet door de luchtvaart, die goede sier wil maken. We praten aan de klimaattafel over dezelfde problemen. Dit is een achterbakse poging om de regering te paaien en de vliegtaks van tafel te krijgen”, vindt hij. 
</doc>
<doc id="272" genre="news" gender="?">
Zorgen bij COC over Roze in Blauw
 Politie Na Ellie Lust is het hele bestuur van Roze in Blauw afgetreden. Volgens het COC biedt de politie het LHBT-team te weinig mankracht. De Amsterdamse afdeling van het COC – belangenvereniging van de LHBT-gemeenschap – maakt zich zorgen over het functioneren van Roze in Blauw in de stad. Volgens voorzitter Peter de Ruijter „rommelt” het bij de Amsterdamse politie als het gaat om aandacht voor de gemeenschap. Reden voor die ongerustheid is het feit dat binnen de afgelopen twee weken het voltallige bestuur van Roze in Blauw Amsterdam is opgestapt. Roze in Blauw vormt een landelijk aanspreekpunt voor mensen uit de LHBT-gemeenschap. Twee weken geleden verloor de Amsterdamse tak haar voorzitter, Ellie Lust: zij moest vertrekken als politiewoordvoerder omdat haar televisiewerk volgens de politie niet langer te combineren viel met haar werk als agent. Vice-voorzitter Frido Stein stapte uit solidariteit ook op, daarna volgden de drie overige bestuursleden. Een teken aan de wand, zegt De Ruijter. Volgens hem heeft de politie Amsterdam al een tijd structureel moeite met het vinden van nieuwe leden voor het Roze in Blauw-bestuur. „Vooral de jongere generatie staat niet te popelen.” Dat gebrek aan animo ligt volgens hem aan de capaciteit die binnen de politie wordt vrijgemaakt voor het werk van Roze in Blauw. „Uit de gemeenschap horen we vaak dat het daadwerkelijke optreden van Roze in Blauw nog te wensen over laat.” Mensen uit de LHBT-gemeenschap die aangifte doen van hatecrimes , zoals verbaal of fysiek geweld, geven bij het COC nog vaak aan dat ze zich door de politie niet serieus genomen voelen, en dat de behandeling „koud” is. Oorzaak hiervan is volgens De Ruijter dat Roze in Blauw vanwege capaciteitsgebrek niet voldoende aandacht kan geven aan elke persoon die aangifte doet. En vandaar ook dat bij de politie weinig agenten staan te springen om zich aan te melden voor het bestuur, denkt hij. „Roze in Blauw wordt minder aantrekkelijk als er niet genoeg capaciteit voor wordt vrijgemaakt. ” Deze week publiceerde De Ruijter een open brief aan de Amsterdamse politie op de site van het COC. Daarin roept hij op vooral te investeren in een capabel Roze in Blauw, zodat daarmee hopelijk de bereidheid tot aangifte van hatecrime bij de LHBT-gemeenschap omhoog zal gaan. Die is, zo schrijft hij in zijn brief, nog altijd maar 10 procent. De Amsterdamse politie laat in een reactie weten dat de drie Roze in Blauw-bestuursleden die na de voorzitter en vice-voorzitter zijn opgestapt wel blijven doorgaan met hun werk tot er een vervanging voor ze is gevonden. Marja Lust, actief bij Roze in Blauw Amsterdam (en tweelingzus van Ellie), zegt de zorgen over capaciteit van De Ruijter wel te begrijpen. „De leden van Roze in Blauw willen zich heel graag sterk maken voor de LHBT-gemeenschap, maar soms is dat nog lastig te combineren met het primaire werk.” Collega’s komen wel eens in het gedrang, ziet ze, als aangiften uit de LHBT-gemeenschap bijvoorbeeld samenvallen met spoedeisende situaties. „Intern zijn we druk bezig dat beter te organiseren.” Lust beaamt ook dat er in het verleden wel eens oproepen zijn gedaan om nieuwe leden te werven voor het Roze in Blauw-bestuur, die onbeantwoord bleven. „Maar tot voor kort werden agenten voor het leven benoemd voor zo’n bestuursplek”, zegt ze. „Dat gaan we nu aanpassen naar twee of drie jaar.” Mogelijk zal de kortere bestuurstermijn meer agenten enthousiasmeren zich aan te melden. Een dag na de open brief van De Ruijter beantwoordde de Amsterdamse politiechef Pieter Jan Albersberg deze met een brief waarin hij stelde dat de kennis en werkwijze van Roze in Blauw „verankerd” is binnen de organisatie, en dat die niet afhankelijk is van het aanblijven of aftreden van een aantal personen.
</doc>
<doc id="273" genre="news" gender="?">
Honkbal in het tijdperk van paranoia
 Major League Baseball  In het Amerikaanse honkbal valt met het ontcijferen van gebaren groot tactisch voordeel te behalen. Zeker nu er veel op het spel staat. Al dagen ging het over die onbekende jonge man. Die daar tijdens de eerste wedstrijd tussen de fotografen naast de dug-out van de Boston Red Sox had gestaan. Af en toe stond hij op, pakte hij zijn telefoon, maakte hij een foto en tikte hij gehaast berichten. Weg was even de broeierige sfeer die hoort bij een serie wedstrijden die zouden leiden tot plaatsing voor de World Series. De sfeer die hoort bij een treffen tussen de twee beste teams van het reguliere honkbalseizoen. Wie was die man? Spionage. Door de Houston Astros. Alarm. Hij was inderdaad één van hen, dat gaven ze bij de Astros al snel toe. En ja, die man had ook al in de serie wedstrijden tegen de Cleveland Indians verstopt gezeten. Wellicht nog vaker dit seizoen. Maar het was niet wat het leek. Deze jongen, een student die als stagiair voor de regerend kampioen werkt, werd inderdaad bewust naast die dug-out neergezet. Niet om, zoals de Red Sox suggereerden, gebaren te ‘stelen’ die de teams gebruiken voor hun pitches en het honklopen. Nee, om zeker te zijn dat de Red Sox die tekens niet van hén stalen. De Major League Baseball (MLB) onderzocht de zaak en ging woensdag mee in de uitleg van de Astros. De man mocht het niet meer doen, maar er kwam geen straf. Daarmee is de zaak feitelijk afgedaan, maar het zegt wel veel over het huidige honkbal. Door technologische ontwikkelingen, van camera’s die inmiddels op elke plek in het stadion hangen tot elke toeschouwer met een smartphone in het publiek, is de argwaan toegenomen. Zeker als de wedstrijden, zoals nu in de play-offs voor de World Series, er écht toe doen. Zoals het Amerikaanse honkbal ooit in het steroïdentijdperk zat, is het nu, in de woorden van Red Sox-coach Alex Cora, „het tijdperk van de paranoia”. De MLB weet niet zo goed hoe hiermee om te gaan. Overduidelijk valsspelen wordt bestraft. Dopinggebruik? Idem. Werpers die de boel belazeren door stiekem zonnebrand of dennenteer op hun ballen te smeren om meer grip te krijgen? Daar staan grote straffen op. Om die reden werd Michael Pineda van de New York Yankees in 2014 tien wedstrijden geschorst. Een echt spionageschandaal heeft het Amerikaanse honkbal de afgelopen jaren ook nog gehad. Toen waren de Astros zelf slachtoffer. Een medewerker van de St. Louis Cardinals had de database van het team gehackt. De medewerker kreeg in 2016 een celstraf, de Cardinals moesten de Astros 2 miljoen dollar betalen en twee keuzes in de jaarlijkse spelersdraft inleveren. Het stelen van gebaren, daarentegen, is iets van alle tijden. Red Sox-speler Dustin Pedroia zei vorig jaar dat het simpelweg onderdeel van het spel is. Coaches en spelers zijn aangewezen op codetaal als een manier om tactiek te bepalen. Wel of niet een honk stelen bijvoorbeeld. Of, zichtbaarder, de vingers van de catcher die tussen zijn benen aan de werper duidelijk maakt welke pitch hij moet gooien. Die gebaren zijn allang niet meer zo simpel als ze ooit waren. Ze ontcijferen is een tactisch voordeel en dus worden ze, zeker als de wedstrijden belangrijker worden, ingewikkelder – alles om de tegenstander niet wijzer te maken. Zeker als ze die tegenstander toch al niet vertrouwen. Dat wantrouwen leidt steeds vaker tot extra bezoekjes aan de werpheuvel, waar er achter de handschoenen wordt gefluisterd. Met langere wedstrijden tot gevolg – en die zijn al zo lang. De gebaren ontcijferen en daar gebruik van maken is niet strafbaar. Daar hulpmiddelen bij gebruiken wel. De New York Mets zouden dat in 1997 hebben gedaan met camera’s bij de thuisplaat, maar werden vrijgesproken. De Philadelphia Phillies werden in 2011 beschuldigd van het gebruik van verrekijkers en andere methoden om de gebaren af te kijken. Toevallig waren het de Red Sox zelf die vorig jaar in een dergelijke controverse verwikkeld waren. Zij gebruikten Apple Watches om informatie over de gebaren bij de spelers te krijgen. De Red Sox beschuldigden de Yankees vervolgens van het misbruiken van hun eigen tv-zender YES voor inzicht in hun gebaren. Teams komen er in dergelijke gevallen genadig vanaf. In het tijdperk van de paranoia lijken de grenzen vervaagd. Astros-werper Justin Verlander had deze week wel een simpele oplossing: geef de werpers, catchers en coaches een oortje om met elkaar te communiceren. Zoals quarterbacks in het American football al hebben. Dat zou volgens hem een hoop schelen. Tot het zover is, zal het wantrouwen nog regeren. En kan het blijven voorkomen dat teams, zoals de Yankees vorig jaar, de mondbeschermer die een werper achter zijn oor klemde, aanzien voor een geheim afluisterapparaat. Waargebeurd. De Milwaukee Brewers , een van de verrassingen van dit honkbalseizoen, vechten deze vrijdag tegen de Los Angeles Dodgers voor hun laatste kans op een plek in de World Series. De Dodgers staan in de best-of-seven-serie op een 3-2 voorsprong en hebben aan nog één overwinning, in Milwaukee, genoeg. De Brewers stonden nog nooit in de World Series . De Dodgers wonnen al zes titels. Vorig jaar verloren ze de finale van de Houston Astros.
</doc>
<doc id="274" genre="news" gender="?">
Auto ramt gevel op recht stuk in Weiveld
  Buggenhout - Dinsdag rond 17.30 uur belandde een bestuurder met zijn auto in een gevel in Weiveld. Het raam moest gestut worden, de auto is voor de schroothoop. Getuigen zagen hoe een witte bestelwagen een geparkeerde auto wilde voorbijsteken in de smalle straat, maar er toch tegen reed. Door de klap week het voertuig af en kwam in volle snelheid tegen een huisgevel terecht. De bestuurder raakte gewond en werd voor verzorging naar het ziekenhuis gebracht. Ook de schade aan de woning is groot. Het muurtje onder het raam van de voorgevel werd ingedeukt en aan de binnenkant kwam de radiator los. De brandweer kwam langs om samen met de buren het raam te stutten en de rijweg op te ruimen, de politie deed de nodige vaststellingen
</doc>
<doc id="275" genre="news" gender="?">
Veroordeling doodstraf Pakistaanse vrouw om godslastering van tafel
 Asia Bibi werd in 2010 veroordeeld voor denigrerende opmerkingen over de profeet Mohammed. Het besluit van het hooggerechtshof woensdag heeft al voor protest gezorgd. De Pakistaanse Asia Bibi heeft acht jaar nadat ze wegens godslastering ter dood werd veroordeeld, toch gratie gekregen. Dat meldt persbureau Reuters. Het hooggerechtshof in Islamabad vernietigde woensdag het vonnis dat de christelijke vrouw was opgelegd. Haar dorpsgenoten beschuldigden de moeder van vier kinderen van het beledigen van de islamitische profeet Mohammed. Tijdens een ruzie met haar buren, die niet uit hetzelfde glas als de christelijke Bibi wilden drinken, zou ze denigrerende opmerkingen hebben gemaakt over de islam. Bibi heeft dat zelf altijd ontkend. Volgens haar advocaten had Bibi wel ruzie met haar buren, maar spraken die zichzelf tijdens het proces telkens tegen. Het doodsvonnis werd in 2014 bekrachtigd , maar was nog niet uitgevoerd. Bibi’s zaak heeft de afgelopen acht jaar voor ophef gezorgd in Pakistan en ver daarbuiten en deed dat woensdag opnieuw. Aanhangers van de politieke partij Tehreek-e-Labaik (TLP), ook initiatiefnemer van protestmarsen deze zomer tegen Geert Wilders, trokken de straat op en blokkeerden wegen in de steden Karachi en Lahore. Als het besluit van het hof stand houdt, dreigt de partij Pakistaanse steden verder lam te leggen. Bibi’s advocaat Saiful Mulook noemt de uitspraak van woensdag “geweldig nieuws voor Pakistan en de rest van de wereld.” Tegen Reuters: “Asia is eindelijk recht aan gedaan.” Omar Waraich van de Zuid-Aziatische tak van mensenrechtenorganisatie Amnesty International noemt het vonnis van woensdag een mijlpaal. “Asia Bibi heeft de afgelopen jaar weggekwijnd.” Ongeveer 2 procent van de bevolking van het streng islamitische Pakistan is christelijk. Wie in het land van blasfemie wordt beschuldigd riskeert de doodstraf. In de praktijk wordt die relatief weinig uitgevoerd. Soms spelen de Pakistanen voor eigen rechter: in 2010 werd gouverneur Salman Taseer van de provincie Punjab doodgeschoten door zijn lijfwacht nadat hij had gesuggereerd dat de wetten over godslastering wel iets soepeler konden.
</doc>
<doc id="276" genre="news" gender="?">
Veel rookschade na brand in verfwinkel
 Op de Eindhoutsebaan in Meerhout is maandag rond 17 uur brand uitgebroken in de verfwinkel De Verfshop. Het vuur ontstond in de directe omgeving van de kassa. Er was op dat moment niemand in de zaak aanwezig wegens wekelijkse sluitingsdag. De brand was snel onder controle, maar er is veel rookschade.
</doc>
<doc id="277" genre="news" gender="?">
´Zijn schitterende loopbaan had hij te danken aan zijn echte nazi-persoonlijkheid&#8217;
 Albert Speer  In zijn biografie van Albert Speer rekent historicus Magnus Brechtken af met het nog altijd bestaande milde beeld van Hitlers minister van bewapening als ‘goede nazi’. „Mulisch is een van de honderden die zich door Speer hebben laten inpakken.” Magnus Brechtken (1964) is plaatsvervangend directeur van Institut für Zeitgeschichte in München, dat in 2016 de tweedelige kritische editie uitgaf van Adolf Hitlers Mein Kampf . Daarnaast is hij buitengewoon hoogleraar geschiedenis aan de Ludwig-Maximilians-Universität in München. Hij publiceerde verschillende boeken over de (voor-)geschiedenis van het nationaal-socialisme. ‘Omdat ze niet richtig zijn”, is het besliste antwoord van de Duitse historicus Magnus Brechtken op de vraag waarom hij tien jaar heeft gewerkt aan Albert Speer. Een Duitse carrière , terwijl er al minstens vier vuistdikke biografieën over Hitlers hofarchitect en minister van bewapening bestaan. Vervolgens begint Brechtken aan een lang betoog over de nog altijd levendige mythes over Speer (1905-1981), die van de rechters van het Neurenberg-tribunaal in 1946 twintig jaar gevangenisstraf kreeg wegens zijn aandeel in de misdaden tegen de menselijkheid. Als hij zijn woorden kracht wil bijzetten, geeft hij zachte klappen op de tafel in de bibliotheek van het Ambassade Hotel in Amsterdam. „Alle biografieën van Speer, niet alleen die van Gitta Sereny uit 1995 en Joachim Fest uit 1999, maar ook die van Dan van der Vat uit 1997 en Martin Kitchen uit 2015, zijn hoofdzakelijk gebaseerd op de verhalen van Speer zelf. Geen van hen is de archieven ingedoken. Ik heb aan de hand van archiefmateriaal het leven van Speer en vooral zijn werk van vóór 1945 geanalyseerd en de uitkomsten vergeleken met de legenden die hij na de oorlog in het leven heeft geroepen.” Waarom hebben de andere biografen de archieven niet benut? „Veel historici beschouwen politieke memoires en dergelijke nog altijd als belangrijke bronnen. Vooral in het geval van Speer is dit fnuikend geweest. Zesendertig jaar lang, van 1945 tot 1981, heeft hij er alles aan gedaan om kritische beschouwingen over zijn leven en werk te voorkomen. Niet alleen publiceerde hij vier boeken, waarvan Erinnerungen uit 1969 en Die Spandauer Tagebücher uit 1975 bestsellers werden, maar ook stond hij iedereen uitgebreid te woord. Je kon gewoon naar Heidelberg gaan en bij hem aanbellen. Hij nam alle tijd voor zijn bezoekers, waardoor velen het gevoel kregen dat hij alleen aan hen al die verhalen vertelde. „Op verzoek van de Nederlandse uitgever heb ik een paar pagina’s geschreven over Harry Mulisch, die over zijn bezoek aan Speer schreef in De toekomst van gisteren . Mulisch is een van de honderden, onder wie ook Simon Wiesenthal en Erich Fromm, die zich door Speer hebben laten inpakken. Daarbij maakte Speer ook gebruik van de ‘corrumpeerbaarheid’ van mensen. Vaak gaf hij zijn bezoekers tekeningen, brieven en oorspronkelijke documenten mee. Hij strooide ook met geld. Tot op de dag van vandaag krijgen de erven Fest royalty’s voor de door hem geredigeerde Herinneringen en Dagboeken van Speer. „Wat Mulisch, Fest en al die anderen niet hebben begrepen, is dat daders altijd liegen. Memoires zijn constructies die het verleden plausibel moeten maken. Een van de kernpunten van mijn boek is dan ook dat je als historicus niets voor waar moet aannemen, altijd zelf moet blijven nadenken en zeker niet moet geloven wat tijdgenoten vertellen over gebeurtenissen waar ze zelf bij betrokken waren.” NRC Boeken Elke vrijdag het laatste boekennieuws met onze recensies, de interessantste artikelen en interviews. Hoe is het Speer gelukt om niet ter dood veroordeeld te worden door de rechters van het Neurenberg-tribunaal? „Dat begon al met de verhoren door Amerikanen als de econoom John Kenneth Galbraith, nadat de geallieerden Speer in mei 1945 hadden opgepakt. Omdat de oorlog in Azië verder ging, waren de Amerikanen geïnteresseerd in de effecten van de bombardementen. Speer was buitengewoon coöperatief. Hij gaf ze alle documenten die hij had en spuide al zijn kennis. Hierbij kwam hij op zijn ondervragers niet over als een fanatieke nazi maar als een beschaafde technocraat die nog Engels sprak ook. Tijdens het Neurenbergproces bouwde Speer verder het beeld op van een kopstuk van het Derde Rijk dat slechts zijn werk goed had gedaan en eigenlijk een artistieke buitenstaander was in de kring van proleten rondom Hitler. „Bovendien was hij in Neurenberg de enige die de verantwoording voor de oorlogsmisdaden van de nazi’s op zich nam. Maar schuldig was hij niet, zo voegde hij eraan toe, want van Auschwitz en de Holocaust had hij nooit weet gehad. Hitler heeft ons verleid met zijn visioenen, was de kern van zijn verhaal. De aandacht voor Speer tijdens het proces werd ook afgeleid door andere aangeklaagde nazi’s, zoals Streicher en Goering. Ex-luchtmaarschalk Goering wist dat hij het er niet levend zou afbrengen en gaf in Neurenberg met veel bombarie zijn laatste show.” Was Speer een groots architect zoals bijvoorbeeld de Luxemburgse architect Leon Krier eens beweerde? „Nee. Speer was zeker geen origineel architect. Groter en meer, daar kwam het op neer bij zijn architectuur. Met als doel de Duitse bevolking het gevoel te geven dat alleen zij in staat waren tot het maken van de grootste koepel en het grootste stadion ter wereld. Algauw werd Speer vooral een architectuurmanager. Nadat hij in 1937 was benoemd tot regeringscommissaris voor de bouw, reisde hij voortdurend rond langs projecten en had hij nauwelijks tijd om te ontwerpen. Hij kende Hitlers smaak en liet zijn architecten ontwerpen maken die hij dan enigszins aanpaste. Soms liet hij schetsen die Hitler zelf maakte, uitwerken. Toen de oorlog in 1939 begon, begreep hij dat de bouw voorlopig op een laag pitje werd gezet en ging hij een andere koers varen met het bouwimperium dat hij inmiddels van de grond had gekregen: hij richtte zich op de bouw van wapenfabrieken en oorlogslogistiek. Toen Fritz Todt, de minister van bewapening, in 1942 omkwam, was het dan ook volkomen logisch dat Hitler Speer tot zijn opvolger benoemde.” Historicus Magnus Brechtken. Foto: Lars van den Brink  Eerdere biografen beweren dat hij een speciale verhouding met Hitler had. „Hitler had een grote belangstelling voor architectuur en dat schiep, denk ik, wel een band. Maar tot ergernis van Speer gaf Hitler belangrijke opdrachten ook aan andere architecten, zoals Hermann Giesler. Belangrijker voor zijn schitterende loopbaan in nazi-Duitsland is dat hij een echte nazi-persoonlijkheid had. Strijd stond centraal in zijn werk, Speer bereikte de top met zijn ellebogen. Hij had een ongebreidelde wil tot macht en de rijkdom die daarbij hoorde. Ook besefte hij dat Führernähe uiterst belangrijk was: net als Goebbels en Himmler wist hij dat je tot de inner circle van Hitler moest behoren om de top van het Derde Rijk te bereiken. Hij ging daarom met zijn vrouw en zes kinderen op de Obersalzberg in Beieren wonen, waar Hitler vaak wekenlang verbleef. Zo wist hij zijn imperium steeds verder uit te breiden, tot het uiteindelijk dertien miljoen arbeiders omvatte, voor een belangrijk deel dwangarbeiders die zich vaak onder erbarmelijke omstandigheden doodwerkten.” Van Speer bestaat nog altijd het beeld van een briljante manager die ondanks de bombardementen op fabrieken de wapenproductie enorm wist op te schroeven. „Speer was zeker een goede manager. Hij was een workaholic en hij delegeerde veel. Hij wist medewerkers aan zich te binden door ze beter dan gemiddeld te betalen en te voorkomen dat ze naar het front werden gestuurd. Maar het verhaal van Speer als supermanager is door hemzelf in de wereld gebracht met behulp van vervalste statistieken. Het bewapeningswonder bestond niet. Wél was er sinds 1938 tot het einde van de oorlog een voortdurende productiviteitsstijging in de wapenindustrie, maar die was vooral het gevolg van leereffecten. Zo kostte de bouw van een Heinkel bommenwerper in 1938 100.000 arbeidsuren en in 1943 nog maar 15.000. Maar daar had Speer niets mee te maken.” Een andere mythe is dat Speer geen fanatieke nazi was zoals SS-Führer Himmler. „Hij was inderdaad geen nazi met het ideologische schuim op de lippen. Maar als een nazi iemand is die zich iedere dag inzet voor de nationaal-socialistische heerschappij en de uitvoering van Hitlers ideologie, dan was hij een fanatieke nazi. In Erinnerungen vertelt hij het verhaal dat hij na een meeslepende toespraak van Hitler in Berlijn in december 1930 besloot toe te treden tot de nazipartij – dit past in de mythe van Hitler als verleider van het Duitse volk. Maar een paar bladzijden verder schrijft hij dat hij toen al jaren lid was van de autoclub van de nazipartij. Ook had hij toen al voor Goebbels zijn eerste opdracht, een verbouwing van een gebouw voor de nazipartij, voltooid. Later, in september 1938, dus nog voor de Kristallnacht , nam hij het in het kader van de grootscheepse verbouwing van Berlijn tot Welthauptstadt Germania het initiatief om duizenden Joden uit hun huizen te zetten en te deporteren. Dit is een bruut staaltje van wat de Britse Hitlerbiograaf Ian Kershaw ‘ dem Führer entgegenarbeiten ’ heeft genoemd.” Uit de biografie komt Speer naar voren als een uiterst onaangenaam mens voor wie het leven slechts om drie dingen ging: macht, geld en roem. En dan de belangrijkste mythe: hij zou niets hebben geweten van de Holocaust. „Tijdens het Neurenbergproces zei hij: ach ja, die Himmler, die heb ik maar twee of drie keer kort ontmoet, meer niet. En van Auschwitz had hij nooit gehoord. Terwijl hij al eind jaren dertig een verbond sloot met Himmler en tot het einde van de oorlog samenwerkte met de SS. In 1938 had Speers bouwimperium enorme hoeveelheden stenen en marmer nodig en Himmler zocht een bestemming voor zijn concentratiekampen die overbodig waren geworden omdat de politieke oppositie was uitgeschakeld. Veel concentratiekampen, zoals Mauthausen, werden toen ingezet voor de productie van stenen. In de archieven van onder meer mijn eigen instituut zitten documenten die laten zien dat Speer de uitbreiding van Auschwitz met een kamp voor 100.000 gevangenen financierde en bouwde.” Tijdens het Neurenbergproces waren die documenten nog niet bekend, maar in de jaren zestig wel, schrijft u. Toch had Speer na zijn vrijlating in 1966 veel succes met zijn legendes, ook in de Angelsaksische wereld. Hoe komt dat? „Wat Duitsland betreft is de reden duidelijk: daar woonden miljoenen mensen – artsen, juristen, ambtenaren, kortom, de hele Funktionselite – die het Derde Rijk draaiende hadden gehouden. En die hadden in het naoorlogse Duitsland bij de verwerking van het verleden precies het technocratische verhaal van Speer nodig: ja, in het Derde Rijk heb ik mijn werk goed gedaan, maar met de nazi’s had ik eigenlijk niets van doen. „In Groot-Brittannië en de VS zocht men na de vrijlating van Speer naar een soort verzoening met het Derde Rijk. De Bondsrepubliek Duitsland was niet de vijand, maar een bondgenoot in de Koude Oorlog. En Speer met zijn verhaal over Hitler die hem, een Engels sprekende man die er goed uitzag en altijd keurig in het pak zat, had weten te verleiden, bood de brug naar de verzoening.” Uit uw biografie komt Speer naar voren als een uiterst onaangenaam mens voor wie het leven slechts om drie dingen ging: macht, geld en roem. „Zeker, en hij was alleen in zichzelf geïnteresseerd. Hij stierf na een interview voor de BBC in een hotelkamer in Londen waar hij verbleef met een Duitse vrouw die in Engeland woonde en half zo oud was als hij. Hij had al langer een verhou- ding met haar. Zijn vrouw en kinderen wisten ervan, want hij had het ze gewoon verteld. Volgens zijn dochters heeft dat hun moeder genekt. Vijftig jaar lang had ze haar leven in dienst gesteld van Albert Speer en hun zes kinderen en op een dag vertelde hij doodleuk dat hij een tijdje naar de Côte d’Azur ging met zijn jonge vriendin. Dat was ongelooflijk bruut.”
</doc>
<doc id="278" genre="news" gender="?">
De grootste mazzel in jouw loopbaan?
 Column Ben Tiggelaar Veel mensen geloven dat maatschappelijk succes afhangt van talent en hard werken. Maar de rol van geluk is veel groter. Wat was tot nu toe de grootste mazzel in jouw loopbaan? Wat kreeg je eigenlijk zomaar in de schoot geworpen? Waar ben je dankbaar voor? Deze vragen zijn belangrijk. Dat zegt Robert H. Frank, hoogleraar economie aan Cornell University en schrijver van het boek Success and Luck . Heel kort samengevat komt zijn betoog hierop neer… Veel mensen geloven dat maatschappelijk succes afhangt van talent, vaardigheden en hard werken. Frank stelt: die factoren zijn zeker belangrijk voor succes, maar onderzoek laat zien dat de rol van mazzel veel groter is. Weten we dit niet allang? Ja, de meeste Nederlanders realiseren zich wel dat ze geluk hadden dat ze hier werden geboren en niet in Mozambique. Maar veel mensen die maatschappelijk succesvol zijn, realiseren zich niet op hoeveel momenten ze de wind in de rug hebben gehad in hun leven. Een advies van een leraar op je dertiende, een vriend die je op het rechte pad hield toen je studeerde, dat soort dingen. Mensen die hun succes toeschrijven aan zichzelf, delen minder met anderen De metafoor van wind in de rug is niet voor niets gekozen. Frank gebruikt hem om uit te leggen waarom we de rol van geluk onderschatten. Als je fietst met tegenwind, dan merk je dat voortdurend. Als de wind draait en je helpt, merk je dat alleen de eerste minuut. Daarna voelt het normaal. Vertaald naar ons werk: tegenslagen herinneren we ons prima, maar wanneer het toeval in ons voordeel werkt, zien we het vaak niet of we vergeten het weer. En vervolgens creëren we verklaringen voor succes die neerkomen op: hard werken en tegenslag overwinnen. Klinkt mooi, maar klopt niet. Dit voorjaar kwamen drie Italiaanse wetenschappers – Pluchino, Raspisarda en Biondo – langs een heel andere weg tot dezelfde conclusie als Frank. Ze hadden een computermodel gebouwd waarmee ze het werkende leven van grote aantallen mensen konden nabootsen. Inclusief de rol van talent, vaardigheid en geluk. Na een gesimuleerde loopbaan van 40 jaar bleek een relatief kleine groep over het leeuwendeel van het succes te beschikken . Net als in de echte maatschappij. Talent speelde hierbij een ondergeschikte rol, volgens de onderzoekers. Mazzel bleek het belangrijkst. Terug naar Frank. Stel dat succesvolle mensen de rol van meevallers in hun leven onderschatten. Is dat dan erg? Ja. Want experimenten laten zien dat mensen die hun succes toeschrijven aan zichzelf, minder bereid zijn om te delen met anderen. Veel minder dan succesvolle mensen die zich realiseren dat ze vooral mazzel hebben gehad. Deze groep is bovendien dankbaarder en daardoor gelukkiger, optimistischer en gezonder. Dat gun je eigenlijk iedereen. Er is echter nog een ander probleem, ontdekte Frank. Als je succesvolle mensen recht in hun gezicht zegt dat ze hun welvaart vooral aan het toeval danken, worden ze meestal boos op je. Ze kunnen het niet geloven. Ook niet als je daarna rustig uitlegt dat er heel veel andere mensen zijn die ook heel hard hebben gewerkt, maar toch niet succesvol zijn. Wat wél helpt: mensen zélf laten ontdekken hoeveel mazzel ze hebben gehad. Daarom is het zo belangrijk om even stil te staan bij de vragen waar ik mee begon… Wat was tot nu toe de grootste mazzel in jouw loopbaan? Wat kreeg je eigenlijk zomaar in de schoot geworpen? Waar ben je dankbaar voor?
</doc>
<doc id="279" genre="news" gender="?">
Frankrijk bevriest tegoeden Iraniërs om verijdelde aanslag
 In juli van dit jaar werd een bomaanslag verijdeld die had moeten plaatsvinden bij de bijeenkomst van een Iraanse oppositiegroepering in de buurt van Parijs. De Franse overheid heeft dinsdag de tegoeden bevroren van twee personen uit Iran. Er zijn ook economische sancties ingesteld tegen de Iraanse inlichtingendienst. De maatregelen zijn een reactie op de mislukte aanslag op een Iraanse oppositiegroep eerder deze zomer, meldt de Franse overheid . Op 30 juni werd een aanslag verijdeld, die was beraamd voor een bijeenkomst van de Nationale Raad van Verzet van Iran (National Council of Resistance of Iran) in Villepinte, een voorstad ten noorden van Parijs. Die oppositiebeweging, die meerdere groepen verenigt, heeft een hoofdkantoor in Parijs. Onder andere de oppositiegroep Mujahedeen-Khal neemt deel aan deze jaarconferentie . Voor de bijeenkomst waren ook Europese oud-ministers en politici uit Washington uitgenodigd, onder wie Rudy Giuliani en Newt Gingrich. In juni werd een Iraanse diplomaat opgepakt in Duitsland, die ervan beschuldigd wordt een bomaanslag op die bijeenkomst te hebben gepland. In België werd een echtpaar opgepakt; bij die arrestatie werden explosieven gevonden. Maandag besloot een Duitse rechter dat de diplomaat, Assadollah Assadi, als verdachte van terroristische activiteiten mag worden uitgeleverd aan België. In de verklaring die dinsdag is gepubliceerd door de Franse ministeries van Binnenlandse Zaken, Buitenlandse Zaken en Financiën, staat dat vanwege die verijdelde aanslag economische sancties zijn ingesteld tegen twee Iraanse individuen en een specifieke eenheid van de Iraanse geheime dienst. De drie ministers spreken van “een zeer ernstige daad” op Frans grondgebied, dat “niet zonder antwoord kon blijven”. Een bron binnen de Franse diplomatieke diensten meldt aan persbureau AP dat voor de Franse inlichtingendiensten vaststaat dat de Iraanse geheime dienst achter het plan voor de aanslag zat. Het zou zelfs gaan om de dienst die onder direct toezicht van Ayatollah Khamenei staat. Iran ontkent betrokkenheid bij de verijdelde plannen. De Franse president Emmanuel Macron ontmoette in september de Iraanse president Hassan Rouhani tijdens de Algemene Vergadering van de Verenigde Naties. Hij waarschuwde toen dat Frankrijk strenge maatregelen zou nemen.
</doc>
<doc id="280" genre="news" gender="?">
Achter Ibsen hing altijd die dreigende Strindberg
 Kunst op reis Waar leefden kunstenaars? Op reis naar de plekken waar zij hun stempel drukten. Deze week het donkere huis van Henrik Ibsen in Oslo In het donkere appartement waar de Noorse toneelschrijver Henrik Ibsen zijn laatste jaren doorbracht met zijn vrouw Suzannah en zoon Sigurd, is eigenlijk maar één ding echt van belang. Als je het eenmaal hebt gezien, vergeet je het nooit meer. Dat ene ding is een levensgroot schilderij van Ibsens aartsrivaal, de al even beroemde Zweedse toneelschrijver August Strindberg. Dat schilderij hangt donker en dreigend in Ibsens werkkamer. Als Ibsen (1828-1906) schreef, zat hij met zijn rug naar dat schilderij en keek hij uit op het koninklijke park. Zijn donkerhouten werktafel staat aan het raam aan wat nu Henrik Ibsens gate heet – de Ibsenstraat, die uitkomt bij het Nationaal Theater waarvan hij jaren directeur was. ’s Winters, als de bomen hun blad verloren, kon Ibsen vanaf zijn stoel zien of de koning thuis was. En zodra hij zich omdraaide, zag hij die enorme Strindberg. Na Suzannahs dood in 1914 zegde zoon Sigurd de huur op. De meubels belandden overal en nergens. Bij familie. In zijn huis in Italië, waar Ibsen jaren woonde voor hij dit appartement betrok. In zijn geboorteplaats Skien. In een museum in Oslo, dat in Ibsens tijd nog Kristiania heette. Pas in 1990 werd het appartement opnieuw gehuurd door een ver familielid. Een voor een zijn de oude meubels teruggehaald of nagemaakt. Het linoleum met tegelmotief, toen hypermodern, is nagemaakt. De muren zijn in hetzelfde donkere groen, rood, bruin en blauw geverfd. In de hoek staan hoge, keramische Scandinavische kachels. Zelfs het bad en Ibsens bed, waarin hij de laatste woorden „ Tvert Imod !” sprak („Integendeel!”), zijn nagemaakt. Schitterend allemaal, hoewel ietwat bedompt. Meer nog dan in het museum beneden krijg je in dit appartement een idee van hoe een van de bekendste Noren aller tijden leefde. Maar die zwijgende, barse Strindberg aan de muur slaat op een of andere manier alles. Ibsen had het opgehangen om zichzelf scherp te houden: als waarschuwing dat hij elk moment in de schaduw kon worden gesteld door zijn Zweedse rivaal, die 21 jaar jonger was. Ibsen zei ooit tegen een vriend: „Ik krijg geen woord uit mijn pen als die gek niet naar mij kijkt.” Ibsen en Strindberg hebben het Scandinavische toneel op de kaart gezet. Hun werk wordt nog dagelijks opgevoerd. Vaak worden ze in één adem genoemd, maar ze waren radicaal verschillend. Ze konden elkaar zelfs niet luchten of zien. Strindberg kwam uit een trotse, gevestigde cultuur. Hij was emotioneel en labiel. Zijn toneelstukken reflecteren dat. Strindberg pookte in de krochten van de menselijke ziel tot het ondraaglijk werd, ook voor hem. Hij schreef over menselijke relaties, seks en jaloezie. Ibsen groeide in armoe op. Net als zijn land, een land zonder aristocratie, werkte hij zichzelf omhoog. Van apothekersassistent tot toneelschrijver en buurman van de koning. Na Shakespeare en Tsjechov wordt hij het vaakst opgevoerd. Maar de gelauwerde Ibsen in zijn donkere appartement met de draperieën vergat zijn afkomst nooit. Zijn werk was gestructureerd, als om het te wapenen tegen vergetelheid. Zijn thema’s waren sociaal-maatschappelijk. Het ging over emancipatie, moraal versus traditie, individuele ontwikkeling versus familie. Zijn personages spreken heldere taal, zonder overbodige adjectieven. Velen waren hun tijd vooruit. Mede daardoor zijn Hedda Gabler of Een Poppenhuis nog zo leesbaar. En speelbaar. Als je de trap weer afgaat, weet je voor eens en altijd dat je bij de naam Ibsen en al zijn fameuze stukken altijd ook even aan Strindberg moet denken. Het Ibsen museum in Oslo is elke dag open (11-16u, do tot 18u.) Toegang tot appartement alleen met gids (elk uur). Zie ibsenmuseet.no
</doc>
<doc id="281" genre="news" gender="?">
Geldboete voor sloopbedrijf na dodelijk liftongeval bij TU Eindhoven
 Een werknemer van een sloopbedrijf kwam drie jaar geleden om het leven toen een lift naar beneden stortte op het terrein van de TU Eindhoven. Een sloopbedrijf uit Eindhoven heeft van de rechtbank Oost-Brabant een geldboete van 100.000 euro opgelegd gekregen, waarvan 20.000 euro voorwaardelijk. De rechtbank houdt het bedrijf verantwoordelijk voor de dood van een werknemer en de verwonding van een tweede bij een lifongeval op het terrein van de TU Eindhoven. Volgens de rechtbank heeft het sloopbedrijf zich niet aan de veilgheidsvoorschriften en de Arbowet gehouden en is het “ernstig tekortgeschoten” in het beperken van gevaren en risico’s op de werkplaats. Het ongeluk had namelijk voorkomen kunnen worden als was gecontroleerd of de vanginrichting van de liftkooi werkte. Hierdoor had de val van de liftkooi afgeremd en gestopt kunnen worden. Ook heeft het bedrijf er volgens de rechtbank onvoldoende voor gezorgd dat de werknemers continu met een veiligheidsgordel aangelijnd waren tijdens de werkzaamheden. Twee werknemers van het sloopbedrijf werkten in oktober 2015 aan een liftschacht van een gebouw dat gesloopt moest worden op het terrein van TU Eindhoven. Het ging om een oud gebouw van de faculteit Electrical Engineering, waar studentenwoningen in zouden komen. De lift moest gedemonteerd worden. De twee werknemers waren op een hoogte van de tiende verdiepeing aan het werk, toen er iets misging waardoor de lift in vrije val kwam en naar beneden stortte. Een van de werknemers overleed, de tweede liep een dwarslaesie en meerdere botbreuken op.
</doc>
<doc id="282" genre="news" gender="?">
Greenpeace geeft standbeelden mondmasker tegen luchtvervuiling
 Opinsjoorke op de Grote Markt, het beeld van Rik Wouters in de naar hem genoemde tuin of de kleine Ludwig van Beethoven aan de Haverwerf. Allemaal dragen ze een mondmasker tegen luchtvervuiling. "Maar wie beschermt er ons? We kunnen er niet meer omheen: het is slecht gesteld met de luchtkwaliteit in Vlaanderen. Ongezonde uitlaatgassen schaden onze gezondheid en in het bijzonder die van onze kinderen", zegt Dido De Boodt van Greenpeace Mechelen. Met de actie Revolution'Air wil de beweging voorbijgangers bewust maken van de problematiek in hun stad. "Want ook Mechelen is er niet goed aan toe. Met het oog op de gemeenteraadsverkiezingen moet luchtvervuiling in het hele land bovenaan de agenda staan" , klinkt het.  
</doc>
<doc id="283" genre="news" gender="?">
OBU VOORUIT wil het verschil maken door het anders te doen
  Berlare - OBU Vooruit brengt enkele speerpunten naar voor. Meer macht voor de inwoners, een klantenkaart voor iedereen en een duidelijk inzicht in de gemeentelijke financiën zijn daar bij. "Als we de programma’s van de verschillende partijen naast elkaar leggen dan zijn er heel wat gemeenschappelijke standpunten in de verschillende partijen", zegt lijsttrekker Nancy Vercammen. "Iedereen heeft het over verkeersveiligheid, aanleg van fiets- en voetpaden en toeristisch beleid. OBU Vooruit wil zich onderscheiden van de andere partijen door het anders te doen." "We willen een andere bestuurscultuur, waarbij we de macht voor een stuk afstaan aan de inwoners. We willen een burgerbegroting per deelgemeente invoeren waarbij elke inwoner zijn idee kan indienen en meebeslist welk project gerealiseerd wordt. We willen inwoners een duidelijk inzicht geven in de gemeentelijke financiën zodat elke inwoner begrijpt hoeveel centen er nog kunnen uitgegeven worden voor nieuwe initiatieven. We willen een betere en tijdige communicatie, waarbij een gemeentelijke website met deelsites voor de jeugdwerking en voor toerisme essentieel zijn. We willen de inwoners als echte klanten behandelen, waarbij een klantenkaart met gemeentelijke voordelen voor iedereen centraal staat." OBU VOORUIT stelt voor om aan de inwoner een klantenkaart aan te bieden. "Deze klantenkaart geeft recht op een aantal gemeentelijke voordelen. Bijvoorbeeld 6 beurten voor het containerpark en tickets voor 3 personen naar de Waterfeesten, 20 vuilniszakken en 5 beurten naar het containerpark, 2 tickets voor een voorstelling in het Cultureel Centrum en 2 beurten voor het containerpark..." "We hebben ook een uitgebreide website waar heel veel info te vinden is. We hebben gekozen voor een milieuvriendelijke en duurzame campagne. Dat betekent dat we maar een folder hebben verdeeld en ook geen verkiezingsborden hebben geplaatst. Als je als partij zegt dat je duurzaamheid belangrijk vind dan moet je dit ook durven doen tijdens de verkiezingen."
</doc>
<doc id="284" genre="news" gender="?">
Dividendgeld mogelijk naar burger
 Den Haag - Nu premier Mark Rutte een flinke kras oploopt vanwege het alsnog in stand houden van de dividendbelasting, maken zijn coalitiegenoten zich op voor hernieuwde onderhandelingen over het regeerakkoord. Hoewel begrotingsregels voorschrijven dat de opbrengst van de dividendbelasting ten goede moet komen aan het bedrijfsleven, valt in twee coalitiepartijen te horen dat de burger ook een graantje kan meepikken. Dat is ook een wens van partijen in de oppositie. De PvdA wil dat er geld naar de leraren gaat, de PVV steekt zijn vinger op voor geld voor de ’gewone Nederlander’. De coalitie wil officieel nog het plan ’heroverwegen’ maar men is al volop bezig om te kijken wat er met het nu vrijgekomen geld gedaan kan worden. Lastenverlichting voor het bedrijfsleven is ook uitdrukkelijk in beeld. Lees hier meer: ’Rutte staat voor joker’ 
</doc>
<doc id="285" genre="news" gender="?">
Lokfietsen moeten dieven klissen
  Rotselaar - Open VLD Rotselaar wil wat doen om de fietsdiefstallen aan te pakken. Daarom willen ze de komende bestuursperiode niet alleen camera's, maar ook lokfietsen inzetten. Ze maakten dit bekend tijdens een actie aan het station van Wezemaal. Het aantal treinreizigers dat met de fiets naar het station van Wezemaal komt neemt toe. De fietsparking werd in 2014 dan ook sterk uitgebreid. Maar spijtig genoeg worden er ook erg veel fietsen gestolen. Open VLD vindt dat fietsdiefstal streng bestraft moet worden. "Vorig jaar werden in Rotselaar 47 fietsdiefstallen aangegeven. Maar het aantal ligt uiteraard veel hoger. Behalve het graveren van fietsen kan ook het inzetten van lokfietsen ertoe bijdragen om fietsdieven op andere gedachten te brengen", zegt Christel Hendrix, lijsttrekker van Open VLD. Bij lokfietsen wordt een gps zender geplaatst zodat het traject van de fiets bij diefstal gemakkelijk kan opgevolgd worden, wat de pakkans sterk verhoogt.
</doc>
<doc id="286" genre="news" gender="?">
Showrunner Matthew Weiner (Mad Men) is ook een beetje een ster
 M/V in het nieuws Schrijver en regisseur Matthew Weiner heeft zijn naam gevestigd met Mad Men . Ondanks een #MeToo-beschuldiging is hij nu terug met The Romanoffs . Na Mad Men had Matthew Weiner (53) geen idee wat hij nog te zeggen had, vertelde hij tegen de The New York Times . De laatste aflevering van zijn dramaserie, in de VS uitgezonden in mei 2015, was het einde van een tijdperk. Na zeven seizoen en 92 afleveringen moest hij afscheid nemen van een van de best ontvangen tv-series ooit. De serie over het personeel van het fictieve reclamebureau Sterling Cooper werd omarmd door critici en een select, maar steeds groter wordend publiek. Acteurs als Jon Hamm (Don Draper) en Elisabeth Moss (Peggy Olson) beleefden er hun grote doorbraak. Als Weiner hierna nooit meer iets zou maken, dan was zijn reputatie als creatief genie waarschijnlijk voor altijd gevestigd. Zo werkt het alleen niet. Na een lange periode van radiostilte staat Weiner weer in het middenpunt van de belangstelling met The Romanoffs , een groots opgezette dramaserie die vrijdag in première gaat bij de videodienst van Amazon. Hij kreeg alle vrijheid en een budget van 50 miljoen dollar. The Romanoffs is een zogenaamde anthologieserie waarin elke aflevering een andere cast en een andere locatie heeft. De personages delen één ding: ze denken dat ze afstammelingen zijn van de Russische koninklijke familie. Er is gefilmd in acht verschillende landen met acteurs als Isabelle Huppert ( Elle ), Aaron Eckhart ( The Dark Knight ) en Mad Men-oudegedienden John Slattery (Roger Sterling) en Christina Hendricks (Joan Holloway). Tijdens de publiciteitsronde die Weiner onlangs deed, ging het lang niet alleen maar over zijn nieuwe serie. In november 2017 beschuldigde schrijver Kater Gordon hem namelijk van seksueel grensoverschrijdend gedrag tijdens met maken van Mad Men . Tijdens een nachtelijke werksessie zou hij tegen haar hebben gezegd dat „ze het hem verschuldigd is om haar naakt te zien”. Daarnaast zou Weiner een bullebak zijn geweest die misbruik maakte van zijn machtspositie. Gordon vertrok na het derde seizoen, ondanks het feit dat ze een Emmy Award won voor haar schrijfwerk. Schrijver en producer Marti Noxon werkte in dezelfde periode voor Weiner en steunt haar nu. Noxon noemde Weiner op Twitter „een emotionele terrorist die alles doet om zijn zin te krijgen”. In interviews met Vanity Fair en de New York Times ging Weiner in op de beschuldigingen. Hij ontkent de specifieke beschuldigingen, maar geeft toe dat hij soms een slechte baas was. Er kwam een halfslachtig excuus: „Als ik iemand onrecht heb aangedaan, dan wil ik daarvoor mijn excuses aanbieden. In algemene zin.” In het nieuwe tv-tijdperk zijn showrunners van grote series ook een soort sterren, soms tegen wil en dank. De makers zijn meer dan schrijver, producer of regisseur; ze worden door sommige fans gezien als onaantastbare auteurs. Mensen als Vince Gilligan ( Breaking Bad ), Shonda Rhimes ( Grey’s Anatomy ) en David Simon ( The Wire ) zijn bekende namen geworden die aanschuiven bij talkshows. Dat brengt extra druk met zich mee. Zo werd Nic Pizzolatto na het eerste seizoen van zijn serie True Detective in 2014 ontvangen als een nieuwe held. Een jaar later werd hij een schietschijf na een mislukt tweede seizoen. Pizzolatto werd daarna uit de wind gehaald door de leiding van zender HBO. In 2019 mag hij revanche nemen met een derde seizoen. Weiner zal hopen dat de focus nu weer op zijn werk komt te liggen. Al zal het op dat vlak ook wennen zijn: The Romanoffs wordt door Amerikaanse critici vrij koeltjes ontvangen . Ondertussen kwam Kater Gordon na de interviews van Weiner met een nieuwe reactie : „Mijn geheugen is intact.” Sinds Mad Men heeft ze niks meer voor film of televisie geschreven. Wel heeft ze een organisatie opgericht die strijdt tegen seksuele intimidatie.
</doc>
<doc id="287" genre="news" gender="?">
Van hofdichter tot staatsvijand
 Jang Jin-sung  Dichter uit Noord-Korea  Jang Jin-sung bejubelde in gedichten de Kim-dynastie, maar vluchtte uiteindelijk naar Zuid-Korea. „Als je in Noord-Korea een gedicht over de liefde schrijft in plaats van over de leider, beland je in een concentratiekamp.” Het was vooral vanwege papierschaarste dat de Noord-Koreaanse leider Kim Jong-il zoveel van poëzie was gaan houden. In een land waar het gebrek aan papier ertoe leidde dat zelfs schoolboeken nauwelijks gedrukt konden worden, was er een noodzakelijke voorkeur voor poëzie ontstaan om de leider te vereren. Gedichten betekenden immers: meer zeggingskracht in minder woorden. Als kind had de in 2004 naar Zuid-Korea gevluchte dichter Jang Jin-sung (1971) niet veel op met woorden. „Die waren er om de Kims te vergoddelijken. Sommige woorden mocht je alleen in verband brengen met de Leider, niet om het over gewone zaken te hebben”, vertelt hij vlak voordat hij gaat optreden bij een literaire avond van B-Unlimited in de bibliotheek van Den Haag. Toen hij op het conservatorium compositieleer deed, besloot hij mee te doen aan een wedstrijd waar de mooiste gedichten verzameld werden ter ere van de vijftigste verjaardag van Kim Jong-il. Zijn epische gedicht werd een succes: het kwam niet alleen in de bundel terecht, Jang Jin-sung werd een van de favoriete dichters van Kim Jong-il: een soort hofdichter. Jang Jin-sung brak zijn studie aan het conservatorium af en ging werken voor het Verenigde Front Departement (VFD), bij de afdeling Literatuur. Daar kreeg hij als taak zich voor te doen als Zuid-Koreaan die het Noord-Koreaanse regime bejubelde. Het idee erachter was dat het Noord-Koreaanse volk leerde dat ook in Zuid-Korea de Kim-dynastie werd geprezen. Moesten de gedichten aan bepaalde regels voldoen? „Omdat ik moest doen alsof ik een Zuid-Koreaanse dichter was, had ik meer vrijheid. Maar alle gedichten moesten wel voldoen aan de Juche-leer, [de Noord-Koreaanse officiële leer die sinds 1955 in zwang is; een mengsel is van marxisme, maoïsme en confucianisme, red.] Als je in Noord-Korea een gedicht over de liefde schrijft in plaats van over de leider, beland je in een concentratiekamp. Ik werd in feite een gevangene van de Juche-dichtstijl.” Wat gebeurde er wanneer een gedicht afweek van die leer en Kim Jong-il kreeg dat onder ogen? „Dat gebeurde nooit. Een comité keek ernaar en zette er stempels op bij de gedeelten die goedgekeurd waren, bij andere stukken stond waar het gedicht aangepast moest worden. Zodra je het gedicht had ingeleverd, was het niet meer van jou, maar van een commissie die ervoor zorgde dat de juiste woorden werden gebruikt en het zuiver paste in de Juche-leer. Als het klaar was, ging het gedicht naar Kim Jong-il en hoorde je er nooit meer iets over.” Hield Kim Jong-il van poëzie, of überhaupt van kunst? „Hij had niet veel op met poëzie, maar er waren economische redenen om er dol op te zijn. Romans om propaganda over te brengen waren te duur, de ene papierfabriek na de andere sloot de deuren. Maar hij had wel iets met kunst in het algemeen, hij wilde alle kunstproducten persoonlijk goedkeuren. Zijn vader had de fysieke dictatuur ingevoerd en het politieke systeem gebouwd. Kim Jong-il had bedacht dat je ook een psychologische dictatuur moet voeren, en dat kon het beste via kunst. Daar zette hij zich persoonlijk voor in. Hij vond het noodzakelijk voor het regime.” Kunst als noodzaak. Ziet de huidige Kim dat ook zo? „Of Kim Jong-un iets met kunst heeft, is onbekend. Deze psychologische dictatuur bestendigt het systeem. Haal je de kunst weg, dan heb je geen gedichten meer die de loyaliteit aan de leider verwoorden. Vergelijk het met de psalmen die je opeens uit het christendom haalt.” Wat voor soort gedichten schreef u die níét ter ere van de Leider waren? „In 1997 heb ik over de honger geschreven. Die had ik met eigen ogen gezien in een wijk in het oosten van Pyongyang [gedicht 2]. Ik schreef dat gedicht om de droefheid te boekstaven die ik had doordat ik niet kon opschrijven wat ik werkelijk dacht en voelde. Officieel schreef ik epische gedichten over bijvoorbeeld het geweer in handen van de leider [gedicht 1]. Ik heb de persoonlijke gedichten meegenomen toen ik in 2004 naar Zuid-Korea vluchtte en ze daar gebundeld.” In Zuid-Korea schreef Jang epische gedichten, waaronder een over de laatste vrouw van Kim Jong-il. Dat gedicht is gebaseerd op feiten. De Leider laat zijn oog vallen op een zangeres aan het hof. Ze heeft een vriendje, maar raakt in de ban van de Leider die haar in zijn bed wil. Als ze meer te weten komt over de Leider en de willekeur van het regime ontdekt, wordt de illusie geleidelijk verstoord. Wanneer ze ook nog eens hoort wat er met haar vriend is gebeurd, doet ze een zelfmoordpoging. Ze raakt in een coma. Kim Jong-il is woedend: een bijvrouw van hem pleegt geen zelfmoord. Hij eist dat ze uit haar coma wordt gehaald, om haar alsnog te executeren. De poging mislukt, waarop Kim Jong-il het meisje in comateuze toestand aan een paal laat binden om haar te executeren in het bijzijn van haar familie. Nadat Jang Jin-sung dit gedicht had gepubliceerd, kreeg hij een reprimande van de baas van de Zuid-Koreaanse inlichtingendienst waar hij op dat moment voor werkte. Kritiek op het buurland kwam de verhoudingen niet ten goede. Andere politieke gedichten schreef hij daarna onder pseudoniem. In Noord-Korea wordt Jang Jin-sung gezien als een staatsvijand die vermoord moet worden (ook zijn familie ziet hem als verrader, maar vragen over de achtergebleven familie wil Jang niet beantwoorden). Omdat hij een Noord-Koreaanse staatsvijand is, heeft hij in Seoul 24 uur per dag beveiliging. Hoe kijkt u aan tegen de toenaderingspolitiek die nu gaande is tussen beide landen? „De ontwikkelingen nu zijn compleet kansloos. Er komt geen denuclearisatie, er komt geen verbetering voor het Noord-Koreaanse volk. Waarmee herenig je de twee Korea’s? Je hebt hier te maken met een staat die haar leider beschermt, verder niet. Je kunt de Zuid-Koreaanse regering nu niet geloven. De vrede is gericht op wat de Noord-Koreaanse leider wil, maar niet op wat de burgers willen.” Waarom zijn veel Zuid-Koreanen dan toch enthousiast? „Progressieve Zuid-Koreanen hebben het niet over mensenrechten. Als je dat wel doet – zoals ik in mijn gedichten bijvoorbeeld – dan word je als verrader van de eenheid van Korea gezien. Zuid-Korea is bang om de relatie met Noord-Korea te verslechteren. De adviseurs die de Zuid-Koreaanse president Moon Jae-in nu heeft, waren veelal radicale pro-Noord-Koreaanse studenten. Ze keerden zich tegen het Amerikaans imperialisme en zagen in Noord-Korea een bondgenoot in het verzet tegen de VS. Dat was in de jaren zeventig toen Zuid-Korea nog een militair bewind had misschien begrijpelijk, maar inmiddels moet je beter weten. Moon behoorde ook tot die groep. Dus dat die toenadering nu soepel loopt, is te begrijpen, maar in feite is Moon medeverantwoordelijk voor de misdaden tegen de menselijkheid van Kim Jong-un.” De kans bestaat dat de paus ook Kim Jong-un gaat ontmoeten. „Noord-Korea stuurt al 40 jaar christenen naar kampen. Wat heeft de paus er te zoeken? Hij wordt, als hij gaat, gebruikt om van de sancties af te komen. De paus moet alleen gaan als hij daar gaat zeggen dat de leiders van Noord-Korea net als ieder mens gewoon schepselen van God zijn en niet zelf een goddelijke status hebben. Alleen als hij dat doet, is het prima wanneer hij gaat.” Jang Jin-sung (ca. 1970-1971) is het pseudoniem van een Noord-Koreaanse dissident en oud ‘hofdichter’ van Kim Jong Il. Hij vluchtte naar Zuid-Korea en schreef de internationale bestseller Dear Leader - My escape from North Korea (2014), vertaald als Over de grens . Lente in de loop van het geweer van mijn Generaal [fragment] Dus dit is het Geweer Dat in de handen van een inferieur mens Slechts kan moorden, Maar dat vastgehouden door een groot man Alles en iedereen aankan. […] Generaal Kim Chŏngil En alleen de Generaal Is Heer van het Geweer, Heer van de Gerechtigheid, Heer van de Vrede, Heer van de Hereniging, O! De ware Leider van het Koreaanse volk! Voor ons, Leven Elke ochtend als ik wakker word schud ik mijn broer door elkaar – zijn longen zijn zwak. Ik weet dat Chul van hiernaast voor altijd is gaan slapen. Wanneer zijn moeder laat is zijn mijn oren gespitst op het lichtste zuchtje wind Ik hou mijn adem in om de uren te tellen. Ik weet dat onze watervrouw een einde aan haar leven heeft gemaakt. Ik weet dat het leven vele wegen kent maar wij hebben slechts een keuze: doorgaan. Ik verkoop mijn dochter voor 100 won Uitgeput stond ze, midden op de markt ‘Voor 100 won, ik verkoop mijn dochter’ Zwaar gedecoreerd van droefenis Een stuk karton had ze om haar nek Naast haar jonge dochter Uitgeput stond ze, midden op de markt Doofstom de moeder Ze staarde naar de grond, negeerde het gevloek van alle mensen die naar haar keken als de moeder die haar moederschap verkocht, haar eigen vlees en bloed Haar tranen droogden op Hoewel haar dochter, toen ze erachter kwam dat haar moeder zou sterven aan een dodelijke ziekte, Haar gezicht in haar moeders lange rok had verborgen En het uitschreeuwde, en huilde Maar de moeder stond stil Haar lippen trilden slechts Niet in staat om de soldaat te bedanken die honderd won in haar hand stopte En zei “Het is je moederschap Niet je dochter die ik koop” Ze pakte het geld en holde weg Een moeder was ze, en de 100 won die ze had aangenomen besteedde ze aan een volkoren brood en ze holde naar haar dochter zo snel als ze kon En drukte het brood op de lippen van haar kind “Vergeef me, mijn kind” Midden op de markt stond ze en jammerde. 
</doc>
<doc id="288" genre="news" gender="?">
Twee stembureaus in WZC De Lelie
  Rotselaar - Voor de verkiezingen van zondag heeft Rotselaar twee stembureaus ingericht in het woonzorgcentrum De lelie in Wezemaal. Die nieuwe locatie is bedoeld voor de bewoners van het woonzorgcentrum, maar evenzeer voor de andere kiezers uit de omgeving. In totaal zullen bijna tweeduizend mensen uit Wezemaal er hun stem uitbrengen. Voor sommigen onder hen is het een ideale gelegenheid om kennis te maken met De Lelie. De locatie in de gemeentelijke basisschool Het Nest aan de Steenweg op Nieuwrode blijft ook behouden. "Wij hopen dat er nu minder residenten van het wzc afhaken om zelf te gaan stemmen. Ze kunnen nu immers stemmen zonder zich te verplaatsen. De andere kiezers wordt gevraagd te komen stemmen tussen 8 en 10 en tussen 11 en 15 uur. Op die manier is de periode tussen 10 en 11 uur voorbehouden voor de residenten van De Lelie" zegt burgemeester claes (CD)
</doc>
<doc id="289" genre="news" gender="?">
Verkeersongeval met gewonde
  Keerbergen - Woensdagochtend 17 oktober kwam een auto op de Provinciesteenweg, die richting Kampenhout reed, bij een afslagmanoeuvre naar links in aanrijding met een motorfiets die in dezelfde richting reed en wilde inhalen. De 24-jarige motorrijder uit Keerbergen kwam ten val en werd licht gewond aan de knie. Hij werd niet overgebracht naar ziekenhuis.
</doc>
<doc id="290" genre="news" gender="?">
NS gaat gratis drinkwater aanbieden op stations
 Volgend jaar wil de vervoerder op zeker de helft van alle treinstations een watertappunt hebben staan. “Als we daardoor minder flesjes verkopen, dan is dat zo.” NS steekt meer dan 3 miljoen euro in de aanleg van watertappunten op tweehonderd treinstations in Nederland. Voor het eind van 2019 moet op de helft van alle Nederlandse treinstations gratis drinkwater te krijgen zijn. De spoorwegen streven er naar op den duur alle vierhonderd Nederlandse stations van een drinkwaterpunt te voorzien. Met de investering die nu wordt gedaan, passeert voor het einde van volgend jaar al 90 procent van de treinreizigers dagelijks een waterpunt. Het eerste kraantje wordt deze maand geopend bij station Alkmaar. NS-president Roger van Boxtel rekent bij de installatie wel op de steun van gemeenten en drinkwaterbedrijven, zegt hij. De vraag naar gratis drinkwater neemt volgens Carola Wijdoogen van NS toe. De vervoerder wil daar gehoor aan geven, én de strijd met zwerfafval aangaan. “Met de drinkwaterpunten hopen we het aantal plastic flessen dat bij het afval belandt te verminderen”, zegt de directeur Duurzaam Ondernemen. “Als we hierdoor minder flesjes water verkopen op het station, dan is dat zo.”
</doc>
<doc id="291" genre="news" gender="?">
Herzele krijgt een tweede natuurreservaat
  Herzele - Op de gemeenteraad van Herzele afgelopen woensdag is de aankoop goedgekeurd van een 3 hectare bos in de deelgemeente Hillegem. Samen met een eerdere aankoop van 2 hectare bos in hetzelfde gebied, is Herzele nu goed op weg naar een tweede natuurreservaat, dit keer in het noorden van de gemeente. Het gemeentebestuur van Herzele heeft de voorbije al jaren serieus geïnvesteerd in de aankoop van groen en natuurgebieden. Zo kocht het bestuur in de Tramzate een bos van meer dan een hectare, dat aansluit bij de sportterreinen en in Sint-Lievens-Esse kocht het bestuur de dreef tussen de Hekkestraat en de Bergestraat in Steenhuize. Op die manier kan de dreef, die in private handen dreigde te vallen, open blijven voor het publiek en komt er een mooi stuk van de vroegere tramlijn in gemeentelijke handen. Met het nieuw aangekochte gebied biedt de gemeente een stukje toegankelijke natuur aan de bewoners van Herzele en Hillegem, de twee dichtst bevolkte deelgemeenten. Natuurpunt, die al het natuurreservaat ‘Duivenbos’ in Sint-Antelinks beheert, is ook de partner van de gemeente voor de ontwikkeling van het nieuwe gebied in het centrum van de gemeente. Op zondag 21 oktober organiseert Natuurpunt in het gebied alvast een wandeling via trage wegen, maar op langere termijn wil Natuurpunt er ook het beheer van opnemen. Natuurpunt wil het gebied tussen de Bergafstraat en de Ternatstraat opwaarderen tot een tweede natuurreservaat, door poelen en kleine bosjes aan te leggen. De doelsoort is de groene specht. De aankoop van dit bos langs de spoorweg, brengt ook een ander project dichterbij: het doortrekken van de fietsverbinding van de Bergafstraat tot aan het station van Herzele. Wie nu van Hillegem naar het centrum van Herzele wil, moet ofwel via de Provincieweg fietsen, ofwel een omweg maken langs het centrum van Herzele. De kortste weg is uiteraard langs de spoorweg. Op deze manier hoopt het gemeentebestuur dat Herzele aangesloten kan worden op de fietssnelweg langs de spoorweg.
</doc>
<doc id="292" genre="news" gender="?">
Het verhaal van de vos en de beer
 Mathias De Clercq (Open VLD) en Mieke Van Hecke (CD) werden geïnterviewd in De Standaard naar aanleiding van de moeilijk lopende onderhandelingen met het rood-groene kartel in Gent. De dag na de verkiezingen begonnen de twee een politieke romance, om sterker te staan tegen het kartel. Jimmy Kets zou de foto’s maken bij het interview. De Standaard interviewde de twee in brasserie ’t Vosken op het Sint-Baafsplein. ‘Toen ik arriveerde zat Van Hecke al aan een tafeltje’, zegt fotograaf Jimmy Kets. ‘Wat later kwam ook De Clercq aan. Ik besliste om foto’s op het plein te maken, het restaurant vond ik niet de passende locatie. Het was me nog niet opgevallen onder welk schilderij Van Hecke zat.’ Na de fotoshoot ging Kets nog even mee naar binnen om enkele interviewbeelden te schieten. ‘Van Hecke ging aan dezelfde tafel zitten en De Clercq koos ervoor om naast haar te zitten. Toen zag ik de gelijkenissen tussen de realiteit en het schilderij.’ Kets is het hele interview, dat een uur duurde, gebleven in de hoop het moment te kunnen vastleggen waarop De Clercq naar rechts keek zoals Reinaert de Vos en Van Hecke naar links zoals Bruun de Beer. ‘Achteraf toonde ik het beeld aan de journalist. Hij had het ook niet gezien. Dat is wat wij fotografen moeten doen: altijd onze ogen open houden. En af en toe heb je ook wat geluk nodig. Dit beeld kan je niet regisseren, dan zouden de twee niet meewerken.’ In het bekende dierdicht wil Koning Nobel Reinaert de Vos voor het tribunaal brengen vanwege zijn streken. Als Bruun de Beer hem moet gaan halen wordt hij door de sluwe vos in de val gelokt. Bruun komt vast te zitten in een boom met honing en wordt uitgelachen door Reinaert. De komende weken moet blijken of de romance tussen Open VLD en CD oprecht is, dan wel of er een vervolg komt op het bekende dierdicht.
</doc>
<doc id="293" genre="news" gender="?">
AIVD: extreem-rechts steeds agressiever
 Alt-right Het zelfvertrouwen van extreem-rechts in Nederland groeit, schrijft de AIVD. Het zal tot meer confrontaties gaan leiden. Uitgeprocedeerde asielzoekers, verenigd in de actiegroep We Are Here, kraakten begin dit jaar een aantal panden in de Amsterdamse wijk Watergraafsmeer. Het extreem-rechtse Identitair Verzet bedacht een tegenactie: in dezelfde straat namen zij óók intrek in een pand, en hingen een spandoek op: ‘Illegaal is crimineel!’. Daarop kwam een derde actiegroep zich ermee bemoeien: leden van de extreem-linkse Anti-Fascistische Actie (AFA), gehuld in bivakmutsen, omsingelden de woning van Identitair Verzet en bekogelden die met stenen en vuurwerk. De politie moest ingrijpen. Achteraf concludeerde AFA op internet: „Weer is gebleken dat de enige taal die deze fascisten begrijpen stenen en vuurwerk zijn. Dit is een taal die wij kunnen, moeten en zullen spreken.” De confrontatie wordt genoemd in een rapport van inlichtingendienst AIVD over extreem-rechts dat dinsdag is verschenen : als voorbeeld van het groeiende zelfvertrouwen in de extreem-rechtse scene, en van de reacties daarop in extreem-linkse scene. De AIVD denkt dat dergelijke confrontaties in de toekomst vaker zullen voorkomen. Extreem-rechts in Nederland maakt sinds 2014 een lichte opleving door, signaleert de AIVD. Dat is niet zozeer terug te zien in het aantal geweldsincidenten. Dat blijft met enkele tientallen per jaar relatief beperkt, zeker in vergelijking met Duitsland, waar rechts-extremisten jaarlijks zo’n 1.600 geweldsincidenten plegen. Maar extreem-rechts manifesteert zich wel steeds agressiever en opruiender. „Vaker dan voorheen worden uitspraken gedaan die geweld aanmoedigen en verheerlijken tegen met name moslims en de overheid.” Rechts-extremisten proberen bovendien wapenvergunningen te bemachtigen, om legaal een vuurwapen te kunnen aanschaffen. Deze „fascinatie voor wapens” hoeft echter niet te betekenen dat zij daadwerkelijk bereid zijn geweld te plegen, nuanceert de AIVD. De ideologie van extreem-rechts is de laatste jaren aan het veranderen. Waar het gedachtengoed de afgelopen decennia neonazistisch en antisemitisch was, richt men zich nu vooral tegen de islam, schrijft de AIVD. Dit houdt volgens de dienst verband met twee gebeurtenissen: het uitroepen van een kalifaat door terreurbeweging IS in 2014 gevolgd door een reeks aanslagen en de vluchtelingenstroom vanaf 2015. In reactie hierop zijn diverse extreem-rechtse initiatieven ontstaan. Daarbij werd nauwelijks onderscheid gemaakt tussen anti-islam- en anti-migratieretoriek. „Migranten zijn moslims, zo lijkt de redenatie”, aldus het rapport. De Nederlandse overheid en de EU worden aangewezen als boosdoeners, die de opkomst van de islam in Nederland mogelijk zouden maken. Daarnaast is de alt-right beweging uit de Verenigde Staten overgewaaid naar Nederland, schrijft de inlichtingendienst. Alt-right (‘ alternative right ’) is een verzamelnaam voor verschillende nationalistische groepen in de VS, met één gemene deler: het idee dat de blanke mens in zijn voortbestaan wordt bedreigd door andere rassen. Dit „zeer extremistische” gedachtengoed „druist in tegen de principes waar onze democratische rechtsorde op gebaseerd is”, schrijft de AIVD. Desondanks proberen aanhangers het gedachtengoed te normaliseren. „Men wil bereiken dat een culturele omwenteling plaatsvindt naar een maatschappij waarin racisme normaal is. Dit om uiteindelijk de weg vrij te maken voor een politiek bestel dat alleen de grondrechten van de blanke burger waarborgt”, stelt het rapport. Volgens de AIVD vormt het alt-right gedachtengoed een bedreiging voor de democratie wanneer zij meer voet aan de grond krijgt in de Nederlandse samenleving „en daarmee ook doorsijpelt naar het openbaar bestuur”. Een voorbeeld hiervan noemt de AIVD niet. Over de vermeende invloed van alt-right op de Nederlandse politiek was in aanloop naar de gemeenteraadsverkiezingen van dit jaar discussie. In Amsterdam moest kandidaat-raadslid Yernaz Ramautarsing van Forum voor Democratie zich terugtrekken, nadat bleek dat hij uitspraken had gedaan waarin hij ras en geaardheid aan IQ koppelde. In Rotterdam trok de PVV kandidaat-lijsttrekker Géza Hedegüs zich terug. Van hem doken racistische uitspraken op, gedaan in een podcast van Erkenbrand. Dit studiegenootschap, geïnspireerd op de alt-right beweging, komt uitgebreid aan bod in het AIVD-rapport. Het zou extreem-rechts gedachtengoed proberen te normaliseren door het in een intellectueel jasje te presenteren. De AIVD noemt dit een „niet-gewelddadige dreiging”: dat zulke extremistische ideeën uiteindelijk in de samenleving en in het openbaar bestuur geaccepteerd zullen worden.
</doc>
<doc id="294" genre="news" gender="?">
Sporthal Rummen twee dagen gesloten
 Dat gebeurt naar aanleiding van de feestdagen van Allerheiligen en Allerzielen. Dat zijn officiële feestdagen waarop de openbare diensten gesloten zijn. Je bent weer welkom op zaterdag 3 november. Info: gemeente Geetbets, tel. 011/58.65.00, info@geetbets.be, www.geetbets.be.  
</doc>
<doc id="295" genre="news" gender="?">
VIDEO. Stad Deinze steunt ‘Rode Neuzen’-actie
  Deinze - Op 30 november vindt de vierde Rode Neuzendag plaats. De actie staat dit jaar in het teken van psychisch welbevinden op school. Met Jeugd & School en Generatie 2020 neemt Deinze al jarenlang initiatieven om emoties en veerkracht op school bespreekbaar te maken. Bij heel wat stadsdiensten worden rode neuzen verkocht ten voordele van het goede doel. Het stadsbestuur roept alle scholen op zich te registeren als Rode Neuzenschool. Dit jaar staat de actie volledig in het teken van psychisch welbevinden op school. Terecht, vindt schepen van onderwijs Trees Van Hove. “Enkele jaren geleden werkten alle Deinse scholen mee aan het grootschalig onderzoek Generatie 2020. Daaruit bleek dat één op vijf kinderen in Deinze stress of psychische moeilijkheden ervaart. Daarenboven werd duidelijk aangetoond dat deze moeilijkheden een negatieve invloed hebben op de schoolprestaties. Als we de kwaliteit van ons onderwijs willen verbeteren, moeten we inzetten op het welzijn van de kinderen en de leerkrachten op school. Daarvoor hebben alle scholen het charter van Generatie 2020 ondertekend,” aldus schepen Van Hove. Het stadsbestuur roept daarom alle scholen op zich te registeren als Rode Neuzenschool. Daarenboven worden bij de volgende stadsdiensten rode neuzen verkocht tot en met 30 november: aan het onthaal van Dienstencentrum Leiespiegel, Sportcomplex Palaestra, de stedelijke bibliotheek, Jeugdcentrum Brieljant en Dienstencentrum Elfdorpen. Er zijn vijf verschillende neuzen beschikbaar. Ze kosten 5 euro per stuk, de opbrengst gaat integraal naar het Rode Neuzenproject. Meer info: Dienst onderwijs, Filip Claeys, Brielstraat 2, 9800 Deinze, tel. 09 381 07 58, of
</doc>
<doc id="296" genre="news" gender="?">
Bewoners na steekpartij meisje (17): ’Afschuwelijk toch?’
 Utrecht - Het onderzoek naar de steekpartij in de Utrechtse wijk Kanaleneiland is nog in volle gang. Gisteren omstreeks vier uur werd een 17-jarig meisje van Turkse komaf ernstig gewond aangetroffen aan de Livingstonelaan. Vermoedelijk werd zij in Park Transwijk al aangevallen door haar vriend. De mogelijke dader kon al snel in de kraag worden gevat. Het meisje raakte gewond aan haar arm en in de buikstreek. Een traumahelikopter moest op een veldje achter het park landen zodat eerste hulp kon worden verleend. Een dag later zorgt het geweldsincident nog altijd voor spanning. „Mijn hart gaat tekeer”, erkent een vrouw die zojuist de trambaan is overgestoken. „Ik loop elke dag door het park naar mijn zus en ben echt bang”, knikt ze richting Park Transwijk. Het gebrek aan informatie voedt de grootste angst. „Was dit nou iemand die zijn vriendin heeft neergestoken of loopt er hier een gek met een mes rond”, wil ze weten. Een bejaarde vrouw tilt haar hondje richting het grasveld naast de flat. Was de straat gisteren nog afgezet voor de toegesnelde hulpdiensten, nu is het er stil. „Dit is een rotstukkie”, wijst ze naar het stoepje dat grenst aan de flats en het grasveld waar de traumaheli gisteren landde. „Jongens op scooters, drugsgebruikers. Fijn is het hier niet. Laatst heb ik nog zestig lachgaspatronen opgeruimd. Zestig!” Bekijk ook: De politie bevestigt dat de steekpartij zeer vermoedelijk een gevolg was van een conflict in de relationele sfeer. Ook de dame met hond stoort zich aan het gebrek aan informatie. „Laatst is er verderop een persoon van het balkon gesprongen, daar hoor je nooit meer wat van.” Zo hebben omwonenden ook geen idee wie het gewonde meisje is. „Ze woonde niet in onze flat”, aldus een bewoonster. „Maar wat er ook is gebeurd, dit verdient zo’n kind niet. Afschuwelijk toch?” Dat er vrijdagavond ook al een man aan de Rooseveltlaan werd neergestoken, is voor de politie reden om rekening te houden met een mogelijk verband. „Dat nemen we mee”, aldus een woordvoerder. 
</doc>
<doc id="297" genre="news" gender="?">
Duitse bedrijven beginnen nu in te zien dat actie om Brexit nodig is
 Uittreding De Duitse autobouwer BMW alleen al heeft 24.000 mensen in dienst in het Verenigd Koninkrijk. Een Brexit zonder akkoord tussen VK en Europese Unie wordt een ramp, zien de Duitse werkgevers opeens. Ruim 90 procent van de ondervraagden verwachtte geen last te hebben van het vertrek van de Britten. De meesten geloofden zelfs niet dat de Brexit de handel met het Verenigd Koninkrijk zou schaden. Inmiddels is de ernst wel meer tot het Duitse bedrijfsleven doorgedrongen. Het VK is tenslotte de op vier na belangrijkste handelspartner. 30.000 Duitse bedrijven exporteren samen voor 84 miljard euro naar het VK, 40.000 bedrijven voeren voor 37 miljard aan goederen uit het VK in. „Brexit: voorbereidingen dringend aanbevolen”, waarschuwt denktank IW nu met grote letters op zijn website . Vooral de sterk op de export gerichte metaal-, auto- en elektro-industrie, die in 2017 voor 53,8 miljard euro naar het Verenigd Koninkrijk uitvoerde, wordt aangespoord zich snel op alle eventualiteiten voor te bereiden – ook op een ‘harde Brexit’, een Brits vertrek zonder akkoord tussen EU en Londen. „Als er geen akkoord is op 29 maart 2019 [de dag waarop het Verenigd Koninkrijk de EU verlaat], kan er een juridische chaos uitbreken”, zegt Jürgen Matthes, hoofd internationale economie en conjunctuur van het IW. „Dat scenario lijkt ons niet het waarschijnlijkst, maar we adviseren bedrijven toch te zorgen dat ze een noodplan hebben klaarliggen.” Bij grote concerns wordt daar al lang aan gewerkt, bij kleinere ondernemingen is dat minder duidelijk. NRC Brexit Elke donderdag de laatste ontwikkelingen rond de geplande uittreding van het Verenigd Koninkrijk uit de EU. De directeur van de Duitse werkgeversorganisatie BDI, Joachim Lang, luidde eerder deze maand de noodklok met een verklaring dat het „een ramp is als het VK de EU verlaat zonder uittredings- en overgangsakkoord”. Hij waarschuwde voor „een enorme Brexit-bureaucratie in de vorm van grenscontroles, aangiftes bij de douane en een enorme rechtsonzekerheid”. De kosten van vertraging aan de grens kunnen snel oplopen, omdat veel goederen in het productieproces meermalen over Het Kanaal heen en weer gaan. En fabrieken werken met ‘just-in-time-delivery’ van onderdelen, om geen dure de voorraden te hoeven aanhouden. Tienduizenden ondernemingen en honderdduizenden werknemers in de EU en het Verenigd Koninkrijk kunnen volgens Lang door een harde Brexit gedupeerd worden. Volgens het BDI zijn in Duitsland zo’n 50.000 arbeidsplaatsen afhankelijk van handel met het VK. Van de 50 meest door Brexit getroffen Europese regio’s liggen er 41 in Duitsland Als Duitse media over Brexit berichten, gaat het vooral over de politieke manoeuvres in Brussel en Londen. De economische risico’s voor Duitse bedrijven krijgen relatief weinig aandacht. Maar de grote belangstelling voor een online Brexitchecklist, van de Duitse Industrie- en Handelskamer, toont dat de meeste bedrijven nu beginnen te begrijpen dat ze in actie moeten komen. Meer dan 13.000 bedrijven hebben er al gebruik van gemaakt. Vooral voor de grote Duitse autoproducenten heeft de Brexit veel haken en ogen. Zo is het VK voor BMW de op drie na belangrijkste markt. De autobouwer heeft er 24.000 mensen in dienst. Met veel onderdelen van buiten het Verenigd Koninkrijk produceren zij op Britse bodem auto’s die voor een groot deel weer worden uitgevoerd naar EU-landen. Het vrije verkeer binnen de Europese Unie had deze wijze van produceren juist mogelijk en aantrekkelijk gemaakt. Nieuwe barrières brengen dus grote complicaties met zich mee. De Duitse regering heeft van begin af aan gewezen op de ernstige politieke en economische gevolgen van de Brexit voor Duitsland. Om chaos in met name de financiële sector te voorkomen, bereidt ze een aantal noodwetten voor, zoals dat ook op Europees niveau gebeurt. Ook op regionaal niveau probeert Duitsland zich in te dekken tegen de Brexit. Volgens het Europese Comité van de Regio’s, een EU-adviesorgaan, wordt Duitsland economisch relatief zwaar getroffen: van de 50 meest getroffen regio’s in Europa liggen er 41 in Duitsland. Hamburg ziet zichzelf graag als „de meest Britse stad van het continent”. „En dat willen we graag blijven”, zei Annette Tabbara, bij de havenstad verantwoordelijk voor buitenlandse betrekkingen, vorige week op een persconferentie. Ruim 17 procent van de Hamburgse economie kan nadeel ondervinden van een Brexit. De stad bereidt zich niet alleen voor door wetten en regels aan te passen. Ze probeert ook, net als andere Europese steden, buitenlandse bedrijven met een vestiging in het Verenigd Koninkrijk te overtuigen die naar Hamburg te verplaatsen. Kansen in de Brexit ziet ook het Duitse bureau voor handelsbevordering, Germany Trade & Invest (GTAI). Na de Brexit zullen Britse producten marktaandeel in de EU verliezen, voorspelt het bureau, omdat ze duurder worden vanwege extra kosten en vertragingen. Duitse bedrijven kunnen daarvan profiteren omdat ze sterk zijn in dezelfde sectoren als die de Britse export naar de EU domineren: auto’s, chemie, machines en medicamenten.
</doc>
<doc id="298" genre="news" gender="?">
Spaanse pers vergelijkt Club Brugge voor wedstrijd in Madrid met... heksen
  De nederlaag van Real Madrid in de Champions League beheerst vandaag de Spaanse sportpagina’s, maar toch hebben Marca en AS – de twee grootste sportkranten in de hoofdstad – heel wat aandacht voor Club Brugge, vanavond te gast in het Metropolitano-stadion.  De nederlaag van Real Madrid in de Champions League beheerst vandaag de Spaanse sportpagina’s, maar toch hebben Marca en AS – de twee grootste sportkranten in de hoofdstad – heel wat aandacht voor Club Brugge, vanavond te gast in het Metropolitano-stadion.  Brugge is in het Spaans “Brujas”, maar dat woord betekent ook “heksen”. Het inspireert tot de titel “Heksen om de spoken te verjagen”. De krant verwijst daarmee naar de moeilijke Champions League-campagne van vorig jaar waarin Atlético thuis verloor van Chelsea en gelijkspeelde tegen Qarabag, het lelijke eendje van de groep. AS titel: “Met de waarschuwing van Qarabag”. Beide kranten hameren er op dat Atlético deze keer geen steek mag laten vallen. Zeker niet omdat de Champions League-finale deze keer in het eigen Metropolitano wordt gespeeld. Gevaar voor onderschatting dus, maar als iedereen geconcentreerd is, is Club een hapklare brok. Marca laat oud-Bruggelingen Tomas Pina en Jordi Figueras de huidige selectie doorlichten. Pina noemt Hans Vanaken de sleutelspeler van Club, Figueras schuift Wesley als gevaarlijkste man naar voren. Maar beiden concluderen dat Atlético “vele malen sterker” is en Club zich niet te veel illusies moet maken. “Ze zijn wel sterk in België maar hebben het zwaar in Europa”, zegt Pina. AS doet de moeite om de volledige kern van Club één per één door te lichten maar komt tot hetzelfde besluit: “Club heeft weinig mogelijkheden. Het verdiende niet te verliezen tegen Dortmund maar in die wedstrijd zagen we ook zijn gebreken.”
</doc>
<doc id="299" genre="news" gender="?">
Is de scheiding der machten aan het vervagen?
 De Haagse Stemming Vandaag ontvangt Mark Rutte de Chinese premier Li Keqiang op het Binnenhof. Goedemorgen! Wéér is er kritiek op de milieuaanpak van de overheid. Honderden Haarlemmers demonstreren tegen bedreigingen aan hun burgemeester. En is het wel verstandig om te spreken van een ‘cyberoorlog’ met de Russen? MILIEU: De overheid krijgt opnieuw een veeg uit de pan over het milieubeleid. Vandaag meldt het AD dat de overheid burgers te slecht beschermt tegen fijnstof en stikstofdioxide. Dat blijkt uit een onderzoek in opdracht van Milieudefensie. Vorige week kreeg de overheid er in de Urgenda-zaak van langs van het gerechtshof. Het oordeelde dat de Nederlandse staat in 2020 de uitstoot van broeikasgassen met 25 procent moet hebben teruggebracht (ten opzichte van het niveau in 1990). In onze podcast Haagse Zaken onderzoeken we of de scheiding tussen politiek en de rechterlijke macht vervaagt. Zat de rechter onterecht op de stoel van de politiek? DRAMA: Deze week laat het kabinet weten wat de ‘heroverweging’ van het schrappen van de dividendbelasting oplevert. Columnist Tom-Jan Meeus schreef dit weekend over de omvang van het drama voor Rutte, het is een van de zwaarste nederlagen uit zijn loopbaan. Topfunctionarissen van Unilever hadden voor de lobby wel drie ministeries bezocht, maar het nieuws dat de premier zijn politieke reputatie voor niks op het spel had gezet, kwam met een sms’je. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. CYBEROORLOG: Ank Bijleveld sprak bij WNL op Zondag als eerste bewindspersoon van een cyberoorlog met Rusland. Dat wekte verbazing. “Het zijn echt verschillende zaken, zeker gelet op artikel 5 uit het NAVO-verdrag”, twitterde Martijn Egberts , hoofd cyber van het Openbaar Ministerie bijvoorbeeld. Dat beroemde artikel luidt, samengevat, ‘een aanval op één, is een aanval op allen’. De secretaris-generaal van de NAVO heeft de afgelopen jaren al vaker benadrukt dat artikel 5 voor lucht, land en water geldt, maar ook voor het cyberdomein. Een woordvoerder van het ministerie van Defensie probeerde de woorden van haar minister achteraf te verzachten door er “een figuurlijke cyberoorlog” van te maken. ONDERGEDOKEN: Honderden mensen verzamelden zich zondag op de Grote Markt in Haarlem om burgemeester Jos Wienen te steunen. De CDA’er, bekend om zijn harde aanpak van criminaliteit, is ondergedoken na bedreigingen. Onder andere minister Kajsa Ollongren van Binnenlandse Zaken en Kamerleden Renske Leijten (SP) en Wybren van Haga (VVD) hielden toespraken. Politie en justitie willen niets kwijt over de aard van de bedreigingen. Het is dus nog speculeren . WAT WIJ VOLGEN: Om 10.30 uur presenteert de commissie-Giebels een rapport over seksuele intimidatie bij het ministerie van Defensie. De commissie zou met stevige uitspraken kunnen komen over de veiligheidscultuur en discutabele inwijdingsrituelen. In een tussenrapportage oordeelde de commissie dat het ministerie fouten had gemaakt bij een intern onderzoek naar misstanden op de kazerne in Schaarsbergen. Drie militairen hadden verklaard dat zij daar waren gepest, mishandeld, aangerand en zelfs verkracht. QUOTE VAN DE DAG: “Zelden was ik zo optimistisch over de vraag: gaan we dit redden. De hamvraag” Diederik Samsom, een van de voorzitters van de Klimaattafels, zondag in Buitenhof . Volgens hem lukt het politiek, bedrijfsleven en maatschappij eindelijk om afspraken te maken tegen milieuvervuiling.
</doc>
<doc id="300" genre="news" gender="?">
Dode bij bestorming Spaanse exclave door migranten
 Volgens de Spaanse autoriteiten kwam het slachtoffer om het leven door een hartaanval, reanimatiepogingen mochten niet meer baten. Meer dan driehonderd migranten hebben zondag geprobeerd om vanuit Marokko Spanje te bereiken. Daarbij viel één dode en raakten zeker negentien migranten gewond. Tweehonderd van hen lukte het om over het metershoge hek bij de streng bewaakte Spaanse exclave Melilla te komen. Dat schrijft persbureau AP. Volgens de Spaanse autoriteiten kwam het slachtoffer om het leven door een hartaanval, reanimatiepogingen mochten niet meer baten. Nog eens negentien migranten moesten in het ziekenhuis worden behandeld voor lichte verwondingen, vooral voor snijwonden en botbreuken. Zes militairen van de Spaanse Guardia Civil raakten ook lichtgewond. De migranten, overwegend mannen, zijn in Melilla in een detentiecentrum vastgezet, aldus de Spaanse krant El País . Bij hun aankomst in de exclave riepen ze “bossa, bossa”, wat ‘overwinning’ betekent. Op het water werden zondag nog eens 140 migranten door de Spaanse reddingsdiensten onderschept. Het aantal migranten dat de oversteek van Noord-Afrika naar Spanje waagt, is het afgelopen jaar fors toegenomen. Naar schatting lukten het dit jaar zo’n 6.000 migranten om via de Spaanse exclaves binnen te komen, schat VN-vluchtelingenorganisatie UNHCR . Veel van hen proberen via exclaves zoals Melilla en Ceuta binnen te komen of wagen de gevaarlijke oversteek over de Middellandse Zee met mensensmokkelaars. De twaalf kilometer lange grens tussen Melilla en Marokko en de 8 kilometer lange grens tussen Ceuta en het Noord-Afrikaanse land zijn de enige landsgrenzen tussen Afrika en de Europese Unie. Dat relatief meer migranten via Spanje Europa binnenkomen, heeft deels te maken met het Italiaans migratiebeleid dat sinds het aantreden van de rechts-populistische minister van Binnenlandse Zaken Matteo Salvini in juni veel strenger is geworden. In januari dit jaar probeerden ook al driehonderd migranten vanuit Marokko Spanje te bereiken . Een deel van hen werd toen ook overgeplaatst naar een detentiecentrum.
</doc>
<doc id="301" genre="news" gender="?">
België trekt pas in
 BRUSSEL - Veroordeeld terroristenleider Fouad Belkacem is zijn Belgische nationaliteit kwijt. Staatssecretaris Francken (Asiel en Migratie) wil Belkacem zo snel mogelijk uitwijzen naar Marokko, het land waarvan hij nog wel een paspoort bezit. 
</doc>
<doc id="302" genre="news" gender="?">
Gemeenteraadsverkiezingen. Dichter Jef blikt vooruit
  Tremelo - Met de gemeenteraadsverkiezingen van komende zondag in het achterhoofd, kroop de Tremelose dichter Jef Wouters weer in zijn pen en zette hij zijn gedachten hierover op zijn creatieve manier om in een gedicht.  
</doc>
<doc id="303" genre="news" gender="?">
Vriendenkring 11 november viert 100 jaar wapenstilstand
  Lede - Met koorzang en pipers en de last post als muzikale omlijsting, viert de Vriendenkring 11 november van Wanzele, naast de klassieke toespraken, op een passende wijze de wapenstilstand die 100 jaar geleden werd getekend. In zaal Hoop in de Toekomst kunnen belangstellenden eveneens genieten van een uitgebreid middagmaal. Inschrijven voor dit banket kan tot 5 november via rekening BE29 9733 5398 5164 aan 40 euro.
</doc>
<doc id="304" genre="news" gender="?">
Het beleg van Jemen, met het Westen als medeplichtige
 Hongerende kinderen in Jemen trekken de aandacht, zegt Carolien Roelants . Ze zijn het slachtoffer van een doelbewuste economische oorlog. Nu Saoedi-Arabië en zijn kroonprins in de beklaagdenbank zitten wegens de moord op Khashoggi is op de slipstream die andere schanddaad, de oorlog in Jemen, ook weer in het nieuws gekomen. De VN-chef humanitaire zaken koos dit moment voor een groot alarm over de steeds nijpender voedselsituatie van steeds meer miljoenen Jemenieten, en gelijk heeft hij. Maar ik ben benieuwd hoe snel de wereld Jemen weer zal zijn vergeten. Cynisch? Anderhalf jaar geleden werd ik ook van cynisme beschuldigd toen ik tijdens de Giro555-actie voor Jemen voorspelde dat u dit jaar opnieuw geld zou moeten geven. Ik heb even met het Rode Kruis gebeld, en ze hebben inderdaad een gironummer voor Jemen geopend. Bij nader inzien vind ik mezelf niet cynisch maar realistisch, met name ten aanzien van het doorzettingsvermogen van de wapenleveranciers van de oorlogvoerende partijen. Want zonder wapens geen oorlog. Kijk hoe president Trump de Saoediërs wel wil straffen voor de moord op Khashoggi – al voel je aan de overkant van de oceaan gewoon zijn tegenzin – maar zich met zijn hele lijf vastklampt aan bestaande wapencontracten. „Ik wil al die investeringen in ons land niet verliezen. Ik wil niet een miljoen banen verliezen”, zei hij vorige week. Het is een fractie daarvan, hebben Amerikaanse media becijferd, maar 23 miljoen Jemenieten doen er in elk geval niet toe. Ik vond de toespraak van de Britse ambassadeur Karen Pierce vorige week op een speciale VN-bijeenkomst over Jemen ook adembenemend. In die zin dat ze uitwijdde hoe ernstig de toestand in Jemen is, met honderdduizenden zwaar ondervoede kinderen, en met de nieuwe cholera uitbraak die eraan komt. En wat betreft de oorlog, het is nodig, onderstreepte ze, dat de militaire operaties worden uitgevoerd in overeenstemming met het oorlogsrecht, inclusief de bescherming van burgers. Geen woord over de Britse bommen die op Jemenitische burgers vallen of over de Britse adviezen aan de Saoediërs hoe het beste doelen te lokaliseren . De Franse regering wil evenmin iets weten van opschorting van wapenleveranties. Een anonieme Franse minister wilde trouwens ook de Saoedische kroonprins niet kwijt „ook al is hij geen koorknaap” want dat zou Parijs invloed kosten. Interessant hè, hoe gedacht wordt in die kringen. Omdat westerse leiders zo denken, kan de kroonprins nog steeds voor een bulderend gehoor van zakenlieden slechte grappen maken over de ontvoering van de Libanese premier Hariri, naast hem gezeten, die vorig jaar écht door hem werd gegijzeld. Ook de Houthi-rebellen, die al drieëenhalf jaar met zo weinig succes door de Saoedische alliantie worden bestreden hebben natuurlijk schuld aan de humanitaire ramp. En Iran, dat zich steeds verder de oorlog laat inzuigen. Enzovoorts. Maar hoofdschuldigen zijn Saoedi-Arabië en de zijnen (veel te weinig worden in dit verband de Verenigde Arabische Emiraten genoemd). Met hun blokkades en bombardementen. Het Yemen Data Project, dat ik hier al eerder heb genoemd, meldt dat een op de drie bombardementen op civiele doelen is gericht. Een nieuw rapport, Strategies of the Coalition in the Yemen War (zoek op via de World Peace Foundation, veel kaarten en infographics), brengt hun doelbewuste economische oorlog in kaart. De opzettelijke en systematische verwoesting van voedselproductie en -distributie, fabrieken en waterinstallaties. Evenzovele oorlogsmisdrijven, met het Westen als gretige medeplichtige.  Carolien Roelants is Midden-Oostenexpert en scheidt op deze plaats elke week de feiten van de hypes.
</doc>
<doc id="305" genre="news" gender="?">
Queerwashing met Freddie en Elton John
 Column Coen van Zwol Binnenkort komen twee biopics uit over Freddie Mercury en Elton John. De trailer van Bohemian Rhapsody lag onder het vergrootglas: is er sprake van ‘queerwashing’, versluieren van homoseksualiteit? Toen Freddie Mercury in 1991 overleed aan aids, was het voor mij een verrassing dat hij homoseksueel was. Of meer: het kwartje viel. Met z’n snorretje en witte hemd kwam Mercury immers zo uit een strip van Tom of Finland. En zijn band heette Queen! Zwakke gaydar dus, maar Freddie was er zelf ook niet zo open over. Zelfs de bandleden wisten het pas heel laat, beweren ze. Zo ging dat met supersterren uit de jaren zeventig, een tijdperk van glamrock, homorechten, androgynie, disco en camp. Toch kwamen ze voor de 21ste eeuw liever niet uit de kast. Freddie Mercury wilde de stadions die ‘We will rock you’ meestampten niet van zich vervreemden. Net zomin als Elton John, van wie iedereen het eigenlijk wist. Toch voelde hij zich in 1985 in de videoclip van zijn hit ‘ Nikita’ , een mannennaam, gedwongen ongemakkelijk te zwijmelen met een vrouwelijke Sovjetmilitair. Binnenkort komen twee biopics uit over Freddie Mercury en Elton John. Bohemian Rhapsody draait deze maand al in de bioscoop, Rocketman eind mei. Vooral Bohemian Rhapsody stuit op wantrouwen. Beoogd hoofdrolspeler Sacha Baron Cohen trok zich terug omdat Queen, dat de rechten heeft, het meer over de band wilde hebben dan over Mercury. De apotheose van Bohemian Rhapsody is het Live Aid-concert van 1985, toen Queen de wereld ‘ No time for losers/ for we are the champions’ liet meebrullen om hongerende Ethiopiërs te helpen. NRC Film De nieuwste recensies en de beste filmstukken van NRC. Wat doet de film met Mecury’s seksuele geaardheid? De trailer van Bohemian Rhapsody lag onder het vergrootglas: is er sprake van ‘queerwashing’, versluieren van homoseksualiteit? Producer Bryan Fuller stelt op Twitter van wel: Mercury wisselt in de trailer zwoele blikken uit met een blonde dame, die hem opmaakt en lieve woordjes toefluistert. Voor mannenliefde zijn alleen verbale hints: „ There’s only room for one hysterical queen in this band. ” Fuller spreekt van #hetwashing (heterowassen) in het belang van marketing. Dat is waarschijnlijk ook zo, maar anderen verweten Fuller op zijn beurt disrespect voor biseksuelen. Want Mercury deed het ook met vrouwen: Mary Austin – van de trailer – was Mercury’s verloofde, levenslange hartsvriendin en erfgenaam. Zelf denkt Austin dat hij vooral homoseksueel was. „Maar wie Freds portret reduceert tot homoverhaal, mist het punt.” Lastig. Mercury bleef liever een beetje mysterieus, ambivalent en ongrijpbaar. Waarom hem reduceren tot zijn seksuele geaardheid? Waarom zijn etniciteit niet centraal stellen? Freddie Mercury, alias Farrokh Bulsara, was ook trots op zijn Parsi-roots. Enfin, straks draait Bohemian Rhapsody in de bioscoop, dan weten we meer. Tot die tijd gaat het over de teaser-trailer van Rocketman , over de wilde jaren van Elton John. Die focust op optredens en drugsmisbruik, niet op homoseksualiteit. Meer queerwashing? En maakt het uit dat Elton John zelf zijn zegen geeft aan de film? Waarschijnlijk niet. Identiteit is vaak geen keus, maar wordt je toegewezen.
</doc>
<doc id="306" genre="news" gender="?">
Milieuraad vaart over Netekanaal
 Er kunnen zestig passagiers meevaren. Tijdens de drie uur durende ontdekkingstocht kan u iets opsteken over watergebonden thema’s. Al varend worden er waterstalen genomen die ter plekke onderzocht worden. Inschrijven is verplicht. U moet vijf euro waarborg betalen maar dat geld wordt terugbetaalt tijdens de tocht. 0474.92.71.74.
</doc>
<doc id="307" genre="news" gender="?">
Coalitie in Heist blijft uit: "De gesprekken zijn gaande tussen verschillende partners"
 "Er is nog geen witte rook. We hebben nog geen volledig akkoord. De gesprekken zijn gaande tussen verschillende partners, maar zonder dat er voorlopig een meerderheid uit de bus is gekomen. Dat zal waarschijnlijk in de loop van de volgende dagen zijn", zegt de burgemeester. "Normaal wil iedereen zo snel mogelijk een doorbraak. Maar we hebben de coalitievorming over de avond van de verkiezingen getild en nu speelt tijd minder een rol. Mensen koppelen nu uitgebreid terug naar hun achterban. Ik heb alleszins het gevoel dat we, zoals ik zondag al zei, alle troeven in handen hebben. Dat gevoel heb ik door de contacten die gelegd zijn. We hebben een grote impact op het proces van meerderheidsvorming. Ik heb niet het gevoel dat we aan de kant zullen staan", aldus Vleugels. Twee grote scenario's zijn nog steeds mogelijk: ofwel gaan CD en N-VA samen aan de slag. Zij zijn de twee grote blokken en zouden een ruime meerderheid halen. Het zou de meest 'simpele' oplossing zijn, maar op de avond van de verkiezingen werd die samenwerking alvast niet bezegeld. Ofwel komt er een 'meer ingewikkelde' vierpartijenoplossing, waarbij CD of N-VA samen met Open Vld en PRO Heist gaan, aangevuld met Groen of zelfs ETA+. Die laatste partij houdt de lippen liever stijf op mekaar. "Of we mee willen besturen? Daar zeggen we liever niets over", reagert Jan Baestaens van ETA+. Groen gaf zondag al aan dat meebesturen een droomscenario zou zijn. "Tenminste, als het inhoudelijk ook klopt", aldus Bart Van Asten.
</doc>
<doc id="308" genre="news" gender="?">
Keerbergse gemeentescholen richten samen met Frances Lefebure de aandacht op veilige schoolomgeving
  Keerbergen - De Gemeentelijke Basisschool ging in op de oproep die Frances Lefebure had gelanceerd in het VTM-programma 'Make Belgium Great Again' om de schoolomgevingen veiligen te maken en bracht de slogan 'Don't Kill Our Future Heroes' aan op de straat voor de school. Wanneer directeur Steven Gorteman de oproep van Frances Lefebure in zijn mailbox kreeg om via een straatschildering de omgeving van zijn school veiliger te maken, twijfelde hij niet. Meteen kreeg hij in Het Hinkelpad de steun van juf Sandra en haar zesde leerjaar; in de Lozenhoek volgde juf Shani met haar zesde leerjaar. Juf Sandra en haar kids gingen aan de slag met verf op de straat, terwijl de directeur het verkeer regelde. "We sloten eventjes één rijstrook af, voorzien van een nadar", vertelde de directeur. "Uiteraard hadden we allen een fluohesje aan. Terwijl we aan het werken waren, reden de meeste auto’s ons heel traag voorbij. De meesten deden benieuwd hun raampje even open en gaven ons een dikke duim. Toch waren er jammer genoeg enkelen die ons heel snel voorbij raasden. We waren echt wel van heel ver zichtbaar. Eén dame slaagde er zelfs in om tegen hoge snelheid aangereden te komen, terwijl ze aan het telefoneren was. Toevallig moest ik net de straat oversteken en kon ze nog tijdig stoppen. We gaven haar enkele boze blikken mee, hopelijk komt ze tot inkeer." In de Lozenhoek gooide juf Shani het over een andere boeg. Met een oude spandoek ging ze met haar leerlingen aan de slag met verf. Zij schilderde de slogan op de spandoek, en deze werd op een zichtbare plaats tussen twee bomen opgespannen. "Ook in de Lozenhoek is er zeer dringend verandering nodig", aldus de directeur. "De schoolpoort is gelegen op een verhoogd breed verkeersplateau. Bij het einde van de schooldag razen bestuurders ons voorbij, vaak grote tractors en camions. Is er geen plaats op de baan wegens kinderen? Geen probleem hoor, dan vlammen ze over het fietspad. Ongelooflijk gevaarlijk. Hopelijk kunnen we ook in Lozenhoek enkele mensen tot inkeer brengen. Wij merken wel dat het niet gaat om de plaatselijke ouders en lokale bevolking. Bestuurders die ons voorbij razen zijn passanten die hier gewoon toevallig langs moeten. Tot als er eens iets gebeurd, hopelijk halen we nooit het nieuws."
</doc>
<doc id="309" genre="news" gender="?">
’Generatie valt tussen wal en schip’
 Den Haag - De overheid werkt een goede integratie tegen van asielzoekers die in Nederland mogen blijven. Dat vindt de Nationale Ombudsman, die waarschuwt dat snel wat moet veranderen om een verloren generatie te voorkomen. 
</doc>
<doc id="310" genre="news" gender="?">
Ouderen vaker onderuit
 Amsterdam - Ouderen die op de trap uitglijden of struikelen over de drempel: vorig jaar belandde er gemiddeld iedere vijf minuten een 65-plusser op de spoedeisende hulp na een val in of om huis. Maar liefst 3849 senioren overleefden de valpartij niet. 
</doc>
<doc id="311" genre="news" gender="?">
Motorrit voor Into My Arms
  Halle / Pepingen - Vrienden van Kris 'Maes' Demaeseneer die in september 2013 aan kanker overleed, organiseerden voor de eerste keer een motorrondrit ten voordle van Into My Arms. Into My Arms is een Kom op tegen Kanker-project dat na zijn dood door zijn familie in het leven werd geroepen. Op de eerste motorrit voor dit goede doelen kwamen een honderdtal motorrijders af die vanuit Halle richting Frankrijk reden om na zo'n 350 kilometer af te sluiten met een barbecue in Bellingen.
</doc>
<doc id="312" genre="news" gender="?">
&#8216;VN-ambassadeur Nikki Haley stapt op&#8217;
 Het bericht, dat verschillende Amerikaanse media brengen, is nog niet officieel bevestigd. President Trump spreekt later de pers toe. De Amerikaanse ambassadeur bij de Verenigde Naties Nikki Haley stapt aan het einde van dit jaar op. President Donald Trump heeft haar ontslag volgens Reuters al geaccepteerd en houdt later op dinsdag een persbijeenkomst in zijn kantoor in het Witte Huis, waar Haley aanwezig bij zal zijn. Haley (46) had de president zes maanden geleden al laten weten aan het einde van dit jaar te willen vertrekken, omdat het ambassadeurschap haar zwaar valt. Trump omschreef zijn ambassadeur dinsdag als een “heel speciaal persoon” met wie hij “heel veel problemen” heeft opgelost. Haley bekleedde functie sinds januari vorig jaar en werd door Trump persoonlijk aangesteld. De Republikeinse had op dat moment nog geen ervaring op het gebied van buitenlandpolitiek. Voor ze in New York begon was Haley zes jaar gouverneur van de staat South Carolina en was ze lid van het Amerikaanse Huis van Afgevaardigden. Haley onderscheidde zich bij de Veiligheidsraad met een gematigd-conservatieve koers, vaak minder stevig dan die van President Trump. Ze veroordeelde bijvoorbeeld openlijk de annexatie van de Krim en de Russische bemoeienis met Oekraïne en botst regelmatig met de Russische delegatie bij de Veiligheidsraad. Dit bericht wordt aangevuld.
</doc>
<doc id="313" genre="news" gender="?">
'Knotsende' putdeksels op Molenheide
 “Ik weet niet of er al klachten van omwonenden zijn, maar als je er met de auto over rijdt maken die verzonken putdeksels altijd redelijk veel lawaai. Misschien kan er nog iets aan gedaan worden”, vroeg onafhankelijk gemeenteraadslid Geert Van Laer tijdens de jongste zitting donderdag. Volgens schepen van Openbare Werken Rudy Willems (CD) is de werf nog niet definitief opgeleverd en kan er bij problemen zeker nog ingegrepen worden. “Die putdeksels liggen wel meestal in het midden van het rijvak, maar als het echt een bots geeft moet dit opgelost worden. We laten het onderzoeken”, zei schepen Willems.
</doc>
<doc id="314" genre="news" gender="?">
Te lage opkomst bij Roemeens referendum tegen homohuwelijk
 Voor een geldige uitkomst, moesten 30 procent van de Roemeense kiezers hun stem uitbrengen. Dit percentage werd niet gehaald. De lhbti-gemeenschap in Roemenië kan opgelucht ademhalen. Bij het referendum voor het verbod tegen het homohuwelijk was de opkomst te laag voor een geldig resultaat. De vereiste 30 procent werd niet gehaald, meldt persbureau AP. Volgens het verkiezingsbureau heeft 20,4 procent van de Roemeense kiezers dit weekend gestemd. Ongeveer 90 procent van hen stemde voor een verbod. In Roemenië is het homohuwelijk al verboden, een geldige uitslag bij het referendum zou ook een huwelijk tussen mensen van het gelijke geslacht in de toekomst onmogelijk maken. Vlad Viski, directeur van een lhbti-vereniging, is opgelucht over de uitslag zegt hij tegen nieuwswebsite  Balkan Insight . “Dit laat zien dat Roemenen geen mensen zijn die ons haten. En het is een belangrijk signaal voor de orthodoxe kerk dat religie geen plaats heeft in de politiek”. Het initiatief voor het referendum is afkomstig van de conservatieve Coalitie voor Families. De sociaaldemocratische regeringspartij PSD, in het verleden nog tegenstander van een toekomstig verbod op het homohuwelijk, gaf dit keer toestemming voor het referendum. Reden voor de ommezwaai is dat PSD-partijleider Liviu Dragnea onder vuur ligt wegens corruptie. De Roemeense politiek-analist Sorin Ionita zei eerder in NRC dat Dragnea het referendum gebruikt als politiek wapen. “Dragnea wil daarmee de aandacht afleiden van de echte problemen in Roemenië waar hij en zijn partij verantwoordelijk voor zijn: corruptie en nepotisme”. In augustus gingen tienduizenden Roemenen de straat op om te demonstreren tegen de regeringscoalitie van PSD en het centrum-rechtse ALDE. Aanleiding was het ontslag van de chef van anti-corruptiebureau DNA en het aanblijven van Dragnea als parlementsvoorzitter, ondanks veroordelingen voor fraude. Ook een groot deel van de Roemeense diaspora, veelal hoogopgeleide Roemenen die wonen in EU-lidstaten, was aanwezig bij het protest.
</doc>
<doc id="315" genre="news" gender="?">
Einde verhaal voor politica An Vandersteene(N-VA)
  Kortrijk - De Kortrijkse schepen van cultuur An Vandersteene(N-VA) verlaat de politiek. Ze lag niet goed en ze scoort ook niet goed. Vaak werd ze persoonlijk aangepakt terwijl ze zelf voor een andere politiek stond. Die andere politiek was er één met heel wat knuffelgehalte. Als kersverse schepen voor N-VA Kortrijk doorzwom ze echter woelige wateren. Er was het museumdossier dat niet van de grond kwam en ook de bevoegdheid onderwijs liet ze aan haar partijgenoot Kelly Detavernier. De waarheid gebiedt dat ze in het begin vaak erg persoonlijk werd aangepakt door zowel Steve Vanneste(ex-Vlaams Belang) als Bart Caron(Groen). Beiden gingen er vaak met de grove borstel doorheen. Haar politiek vel was niet dik genoeg om daartegen bestand te zijn en vaak werd ze dan maar totaal verbaal afgemaakt of gedepanneerd door haar burgemeester. Haar exit zat eraan te komen als je ziet hoe de campagne van N-VA gevoerd werd. Het siert haar positivisme. Vandersteene: "Het is leuk geweest om zes jaar schepen van onze mooie stad Kortrijk te zijn. Het verhaal eindigt op 1 januari 2019, maar ik wil iedereen bedanken met wie ik samen mocht werken. Super trots ben ik op de realisaties waarin ik toch wel een duwende rol mocht spelen. Ik vermeld het nieuwe zwembad van Kortrijk, het erfgoeddepot, de eerste fase van het Muziekcentrum, waarbij de verschillende spelers samen muziek in Kortrijk in de kijker kunnen zetten vanuit één leesbare gezamenlijke benedenverdieping. Ook de aanwezigheid van Radio 2 in Kortrijk (en niet in Brugge) is een realisatie waar ik blij mee kan zijn." Ze was een tijdje schepen van evenementen maar ook dat liet ze schieten ten voordele van Arne Vandendriessche. Samengevat was ze de schepen waarop het meest gevuurd werd - het mocht wat meer dossiermatig geweest zijn - maar Vandersteene slaat niet terug. Er wacht partijgenoot Rudolf Scherpereel eenzelfde scenario als N-VA niet meer aan zet is. Al is zijn politiek vel dikker geworden naarmate hij politiek beoefende. Of dat een pluspunt is kan je in het midden laten.
</doc>
<doc id="316" genre="news" gender="?">
Duizenden lopers en wandelaars tekenen present voor Levensloop: meer dan 100.000 euro tegen kanker
  Brugge -  Afgelopen weekend werden op de terreinen van Sport Vlaanderen voor de derde keer heel wat kilometers gelopen voor het goede doel. “Het doet enorm deugd om te zien dat zoveel mensen ons komen steunen.”  Afgelopen weekend werden op de terreinen van Sport Vlaanderen voor de derde keer heel wat kilometers gelopen voor het goede doel. “Het doet enorm deugd om te zien dat zoveel mensen ons komen steunen.” Samen met vechtertje Ina (5) schoot OCMW-voorzitter Dirk de Fauw (CD) om 15 uur de ereronde op gang waarna de vele sportievelingen rondjes begonnen te lopen of wandelen tegen kanker. Steun van Club Brugge Onder hen ook zo’n 70 FCB-vrienden. “Ik ben clubsupporter en besloot dit jaar te polsen bij de Club Foundation of er niks mogelijk was”, zegt initiatiefnemer Mike Vermaut, die zijn beide ouders aan kanker verloor. “Ze waren meteen akkoord en hebben ons voorzien van alle materiaal om onze lopers te kunnen soigneren. Daarbovenop werd een truitje van Hans Vanaken geveild en is zelfs de kampioenenbeker hier enkele uren aanwezig geweest.” Al kwam de grootste inspanning van de talrijke lopers. “Doordat zij weten wat wij meegemaakt hebben komen ze af en het doet enorm deugd om te zien dat er zich zoveel komen inspannen.” Salsa-initiaties Voor randanimatie zorgden onder andere de Iron Maidens, die naast hun standje activiteiten als salsa-initiaties en meezingmomenten organiseerden. Sfeer verzekerd. Uiteindelijk zorgden 3.400 lopers voor een totale opbrengst van 100.895 euro. “Levensloop Brugge bracht dit jaar ongeveer even veel op als vorig jaar, maar met 17 teams minder”, zegt voorzitter Levensloop Brugge Sylvie Van Maldegem. “Het goede weer zat er misschien ook wel voor iets tussen. We zijn moe, maar zeker en vast voldaan.”
</doc>
<doc id="317" genre="news" gender="?">
“Het beleid op scherp houden”
  Lo-Reninge - Inspraak behaalde bij de gemeenteraadsverkiezingen 5 zetels, een minder in vergelijking met 2012. “Uiteraard is Inspraak, na het vele werk de voorbije jaren en in het bijzonder in de laatste campagneweken, niet gelukkig met dit resultaat”, laat het in een persbericht weten. “Beschaamd zijn we echter niet. Met 40 procent van de stemmen is gebleken dat we een blijver zijn.” “Alle Inspraak-kandidaten halen trouwens erg mooie cijfers qua voorkeurstemmen, dit betekent dat de samenhang van de lijst door de kiezer werd geapprecieerd.”, laat de partij van lijsttrekker Frank De Poortere nog weten. “Inspraak maakt nu een balans op van de werkpunten, want als je verliest betekent dat dat je niet alles voldoende goed hebt gedaan. Met opgeheven hoofd gaan we de komende zes jaar de oppositie in met de bedoeling het beleid op scherp te houden.” 
</doc>
<doc id="318" genre="news" gender="?">
Ongekend zonnig en warm voor half oktober
 Oktober of niet, Nederland is in zomerse sferen. Met temperaturen van dik boven de twintig graden blijven de handschoenen en muts in de kast. Recreatieplassen stromen vol en bezoekers lopen in korte broek rond op de kerstafdeling van het tuincentrum. 
</doc>
<doc id="319" genre="news" gender="?">
’Fileleed zal spectaculair toenemen’
 Den Haag - Autorijdend Nederland staat dramatisch veel fileleed te wachten. Nu de economie weer op volle toeren draait, wordt het drukker op onze snelwegen en zijn we langer onderweg. Dat blijkt uit een rapport van het Kennisinstituut voor Mobiliteitsbeleid (KiM). Het reistijdverlies dat we lijden door files is vorig jaar met ruim drie procent toegenomen ten opzichte van een jaar eerder. Het is nog niet zo dramatisch als in 2008, historisch gezien het meest verschrikkelijke filejaar ooit. Dat is wonderlijk: want op de snelweg is het verkeer ten opzichte van dat rampjaar met 12 procent toegenomen. Waarschijnlijk heeft de komst van nieuwe wegen en de verbreding van bestaande snelwegen meer vertraging voorkomen. Door de hoge brandstofprijzen aan de pomp wordt de groei van het wegverkeer dit jaar iets gedempt, verwacht het KiM, maar voor volgend jaar is de prognose dat het weer stijgt met 2,2 procent. De jaren daarna is de groei iets lager met gemiddeld 1,5 procent per jaar. Het fileleed zal volgens de nieuwste raming spectaculair groeien. Het instituut waarschuwt dat het reistijdverlies de komende vijf jaar kan oplopen met 35 procent. „We moeten voluit door om de groei van het verkeer op te vangen”, reageert VVD-minister Van Nieuwenhuizen (Infrastructuur) op de cijfers. „We hebben voor de uitbreiding van het wegennet nu in totaal 20 miljard gereserveerd: tot en met 2030 komen er ruim 1000 km aan extra rijstroken bij. Nog dit jaar komen we met extra maatregelen om de aanpak van files op korte termijn te bestrijden.” Maar voor het grote effect verschijnt er pas na 2023 licht aan het einde van de tunnel door de oplevering van de nieuwe snelweg A24, de verbetering van knooppunt Hoevelaken en de verbreding van de A27 bij Utrecht. Uit het onderzoek van KiM blijkt ook dat het reizigersaantal in de trein is toegenomen. De CO2-uitstoot is nu het drukker is op de weg ook toegenomen. Staatssecretaris Van Veldhoven (Milieu) ziet de toekomst niet somber in: „Nieuwe auto's zijn per definitie schoner dan oude auto's. Ook dat zorgt in de toekomst voor minder CO2-uitstoot.” 
</doc>
<doc id="320" genre="news" gender="?">
Griezelen in de bib
  Aarschot - In het kader van Halloween wordt de Stedelijke Openbare Bibliotheek van Aarschot op woensdag 31 oktober 2018 van 17 tot 19 uur ondergedompeld in een griezelsfeer. Op het menu staan alvast ongure voorleesmomenten voor kinderen tot 12 jaar en een plakje monstercake voor de dappere luisteraars. Woensdag 31 oktober is het Halloween en dat zullen ze in de Stedelijke Openbare Bibliotheek van Aarschot hebben geweten. Kinderen zijn er welkom om van 17 tot 19 uur te luisteren naar de verhaaltjes van boekenheksen en leesmonsters. Voor de gelegenheid is de bib griezelig leuk versierd. Er zijn ook twee sfeervolle themastandjes terug te vinden in de bibliotheek. In de jeugdafdeling staan de leukste griezelboekjes uitgestald en voor de volwassenen is er een dvd-stand met passende slogan “Waarom zou je hersens eten als je films kunt verslinden?”. Niet alleen de voorlezers tonen zich in volle glorie, maar ook de kinderen mogen hun draculacape omslaan en hun duivelshoorntjes opzetten. Voor zij die geen verkleedkleren of inspiratie hebben staat er een verkleedkist klaar. Het baliepersoneel geeft alvast het goede voorbeeld en staat iedereen met een langgetande grijns op te wachten. Het baliepersoneel biedt de dappere luisteraars graag een plakje monstercake en een drankje aan. Best nodig als je daarna de lange donkere weg naar huis nog moet afleggen. "Bij het kiezen van de verhaaltjes en de decoratie wordt rekening gehouden met de leeftijd van de kinderen. De jonge luisteraars worden onderverdeeld in twee leeftijdsgroepen. De bibliotheek wil de activiteit zo voor iedereen 'gezellig griezelig' houden", zegt schepen van Cultuur Steven Omblets (CD).
</doc>
<doc id="321" genre="news" gender="?">
‘Belasting en klimaatschade moeten in prijs vliegticket’
 Luchtvaart De schatkist mist 2 miljard euro per jaar omdat vliegen onbelast is. Natuur & Milieu liet uitrekenen hoeveel een ticket eigenlijk zou moeten kosten. De werkelijke prijs van een Nederlands vliegticket ligt 63 procent hoger dan de prijs die passagiers nu betalen. De gemiddelde prijs voor een enkele reis vanaf een Nederlandse luchthaven is nu 195,00 euro. Als luchtvaart net zo belast zou worden als andere sectoren en de klimaatschade van vliegen zou worden doorberekend, kost een gemiddeld ticket bijna 318 euro. Omdat vliegen onbelast is, loopt de Nederlandse staat jaarlijks 2 miljard euro aan inkomsten mis. Dat blijkt uit een onderzoek van het Britse consultancy bureau Aviation Economics, uitgevoerd in opdracht van milieu-organisatie Natuur & Milieu. Woensdagavond begint Natuur & Milieu met een online petitie (www.eerlijkvliegen.nl) waarmee het kabinet wordt opgeroepen om accijns op kerosine en BTW op vliegtickets te gaan heffen. Tegenstanders van de groei van luchtvaart vinden dat vliegen moet worden ontmoedigd door hogere ticketprijzen. Het onderzoek is een rekenexercitie. Er zijn geen plannen om de luchtvaart te belasten met BTW of accijns, laat staan dat de klimaatschade zou worden doorberekend. Het kabinet wil in 2021 wel een vliegtaks invoeren, die wordt gepresenteerd als milieumaatregel. Hierdoor komt er waarschijnlijk een toeslag van 3,80 euro voor Europese vluchten en 22 euro voor intercontinentale vluchten. Aviation Economics heeft gekeken naar drie typerende vluchten voor Nederlandse passagiers: een lange vlucht (Amsterdam-Bangkok), een korte vlucht (Amsterdam-Londen) en een goedkope vakantievlucht (Eindhoven-Malaga). Voor elk van deze vluchten is berekend hoeveel kosten er bovenop de ticketprijs zouden komen als er vijf kostenposten worden toegevoegd. De beide belastingen – accijns op kerosine en 21 procent BTW op het ticket – zorgen samen voor 35 procent extra kosten (BTW 19 procentpunt, accijns 16 procentpunt). Daarnaast zorgen drie kostenposten voor schade aan de samenleving voor een prijsstijging van nog eens 28 procent. Hierbij spelen drie factoren: klimaat (25 procent van de kosten), luchtkwaliteit (2 procent) en geluid (1 procent). Voor de berekening van de klimaatkosten is gebruik gemaakt van het Handboek Milieuprijzen van onderzoeksbureau CE Delft, waarbij schade aan de samenleving wordt uitgedrukt in euro per kilo uitstoot. De niet-berekende kosten verschillen sterk per type vlucht. Bij de lange vluchten gaat het om 69 procent van de ticketprijs, bij de budgetvlucht om 49 procent en bij de korte vlucht om 37 procent. De kosten voor klimaatschade is respectievelijk 135, 17 en 11 euro. De onderzoekers komen daarmee op een gewogen gemiddelde van 49 euro voor alle vluchten. Uit eerder onderzoek, door het Kennisinstituut voor Mobiliteitsbeleid, blijkt dat Nederlanders gemiddeld 1,3 keer per jaar vliegen. Slechts 8 procent van de bevolking maakt 40 procent van alle vliegreizen.
</doc>
<doc id="322" genre="news" gender="?">
’Turkije wordt nooit EU-lid’
 Turkije wordt nooit lid van de EU. Toetredingsgesprekken met het land worden officieel afgekapt als Manfred Weber, de leider van de christendemocraten in het Europees Parlement, volgend jaar de nieuwe president van de Europese Commissie wordt. Dat zegt de Duitse conservatief zaterdag in een interview met De Telegraaf. Weber hoopt namens zijn politieke familie naar voren geschoven te worden geschoven als kandidaat om Jean-Claude Juncker op te volgen. Hij maakt daarvoor een zeer goede kans. De toetredingsgesprekken met Turkije liggen momenteel plat, zonder dat er vooruitzicht is op het opnieuw opstarten van onderhandelingen. Maar Weber wil er zo snel mogelijk een dikke rode streep door zetten. Formeel moeten de regeringsleiders en presidenten zo’n besluit nemen. „Maar als ik de Commissie leid heb ik wel een mandaat en ik zeg dat Turkije geen lid kan worden.” Over de Brexit is hij pessimistisch. De kans is volgens hem levensgroot dat er een harde Brexit, zonder akkoord tussen de EU en het VK dus, komt. Niet omdat premier May onwillig is, maar omdat er geen enkele deal op voldoende draagvlak kan rekenen in het Britse parlement. „Er is chaos in Londen”, aldus Weber. Een uitbreid interview met Manfred Weber leest u in de zaterdageditie van De Telegraaf. 
</doc>
<doc id="323" genre="news" gender="?">
Oktober is genieten in CC de Meent
  Beersel - In aanloop naar het stemmen tellen zondagnamiddag, kon men vrijdag al smullen van Arno en Tjens Matic en zaterdag, een rustiger overgang naar de verkiezingen, was het genieten van het optreden van de eeuwig jonge Rob De Nijs. Arno zorgde met Tjens Matic voor een spetterend en vooral nostalgisch optreden. In een 70 minuten durend optreden zorgde de intussen 69 jarige Oostendenaar, dat het publiek zich geen minuut verveelde met o.a. de hits Viva Boema, Oh la la la., en andere…. De aanwezigen waren eensgezind en vonden dat er op Arno nog niet veel sleet zit. Iedereen heeft zich dan ook geen minuut verveeld. Anekdote: Arno gaat nog steeds elke week 1 nacht per week op hotel slapen om het gevoel van een concerttoer te hebben. Het ietwat oudere publiek dat zaterdag talrijk kwam genieten van de concert tournee “Niet voor het laatst” van Rob De Nijs, kon vaststellen dat hij nog even vitaal is en zijn nummers, oude en nieuwe, brengt zoals wij het vroeger van hem gewoon waren, kortom een echte ras artiest. Maar dat wisten we al! En dan, wat er nog staat aan te komen. Zaterdag 20/10 om 20u15 komt Nele Bauwens naar CC de Meent met “Wat een geluk”. Zondag 21/10 om 20 u en maandag 22/10(in samenwerking met de Seniorenraad) om 14u wordt de film “Hoop doet Leven” over Will Tura vertoond. Vrijdag 26/10 om 20u praat Phara de Aguirre met zuster Jeanne Devos over “Leven en Werk”. Nu al te noteren, vrijdag 14 december om 20u15 Filip Jordens met “Hommage à Brel”. 
</doc>
<doc id="324" genre="news" gender="?">
Gentse armenvereniging boos over woonheisa: “Mensen in armoede worden speelbal van politiek en media”
  Gent -  “Terwijl verwijten heen en weer gegooid worden, worden mensen in (woon)armoede de speelbal van politiek en de media.” De Gentse armoedeverenigingen reageren in een opiniestuk boos op het debat over sociale woningen. “We willen dat iedereen zijn verantwoordelijkheid neemt.”  “Terwijl verwijten heen en weer gegooid worden, worden mensen in (woon)armoede de speelbal van politiek en de media.” De Gentse armoedeverenigingen reageren in een opiniestuk boos op het debat over sociale woningen. “We willen dat iedereen zijn verantwoordelijkheid neemt.” De Gentse vzw Kras, een netwerk van verschillende vrijwilligersorganisaties in Gent die werken met armen, reageert vrijdag op het debat rond de sociale woningen in Gent. Organisaties van Kras bedelen onder meer voedsel en spullen aan arme mensen in de stad. “Terwijl verwijten heen en weer gegooid worden, worden mensen in (woon)armoede de speelbal van politiek en de media. Wij willen dat iedereen zijn verantwoordelijkheid neemt en samen kijkt hoe de grote nood effectief kan aangepakt worden. Het is van essentieel belang dat alle partners samen blijven werken om sneller meer goede oplossingen uit te werken.” Twaalf procent sociale huurwoningen De vzw Kras roept alle spelers om om “samen te blijven werken”. “Dat is van essentieel belang. Er is in Gent een groot tekort aan betaal- en leefbare woningen. Mensen in nood uit andere regio’s komen naar Gent, omdat ze hier vaak meer ondersteuning krijgen. Dit doet de nood aan betaalbare woningen verder toenemen.” “Toch heeft de stad Gent met meer dan 12 procent sociale huurwoningen , op Genk na, het hoogste aantal sociale huurwoningen van Vlaanderen. Gent biedt daarmee dubbel zoveel sociale woningen als het Vlaamse streefcijfer en gemiddelde van 6 procent. Onze ervaring is dat de stad Gent binnen haar mogelijkheden zoekt naar oplossingen.” Tweehonderd jaar “Maar de woonnood blijft hoog en vaak schrijnend, zoals we ook konden zien in de recente VRT-reportage. De situatie blijft nijpend, de noden worden groter en complexer. Een betere werking van de sociale huisvestingsmaatschappijen in onze stad is hierbij een noodzaak.” “Maar zolang Vlaanderen niet resoluut kiest om te investeren in wonen voor hen die dat het meest nodig hebben, blijven lokale inspanningen nog te veel druppels op een hete plaat. Van al het geld dat de Vlaamse overheid aan wonen besteedt, gaat er 84% naar eigenaars, 14% naar sociale huur en 2% naar private huur. Ondertussen wachten 135.000 Vlamingen op een sociale huurwoning en dit aantal neemt gestaag toe.” “Aan het tempo waarmee er nu sociale huurwoningen bijkomen, zal het nog minstens tweehonderd jaar duren vooraleer deze mensen allemaal over een woning kunnen beschikken. Nochtans is een sociale huurwoning een krachtige hefboom om uit het armoedeweb te geraken.”
</doc>
<doc id="325" genre="news" gender="?">
Roemenië maakt homo’s tot zondebok in strijd tegen EU
 Roemenië houdt komend weekend een referendum over het homohuwelijk. Dit moet de aandacht afleiden van corruptie, waarvoor premier Viorica Dancila zich woensdag moest verantwoorden in het Europees Parlement. ‘We komen je wel even straight slaan’. Het is een van de laatste berichten op de Facebook-tijdlijn van Victor Ciobotaru. „Dit soort bedreigingen krijg ik zelfs van bekenden waarmee ik kort geleden nog goed samenwerkte aan de universiteit.” Op een leren tweezitter in een klein hoekappartement in de Roemeense hoofdstad Boekarest nestelt de poes zich tussen Victor en zijn vriend Florin Buhuceanu in. „Met z’n drieën zijn wij een familie”, zegt Florin op ironische toon. ,,Maar van de Roemeense regering kunnen wij nooit een familie zijn. Dat is alleen voorbestemd voor man en vrouw.” Aanstaand weekend is er in Roemenië een referendum over een verbod op het homohuwelijk, georganiseerd door de conservatieve Coalitie voor Families. Bij eerdere initiatieven tot het referendum stuitte de Coalitie op politiek verzet. Maar deze keer gaf de sociaaldemocratische regeringspartij PSD groen licht. Door de „ongekend agressieve” Coalitie-campagne te steunen speelt de regering volgens Florin met vuur. „Homoseksuelen worden plots afgeschilderd als vijanden van het volk, van de kerk en van de traditionele Roemeense waarden. Het resultaat: wij kunnen niet meer veilig over straat.” Roemenië is een conservatief land met een machtige orthodoxe kerk, „maar homofobie was nauwelijks een issue”, zegt de Roemeense politiek-analist Sorin Ionita. Tót PSD-partijleider Liviu Dragnea het referendum ontdekte als een politiek wapen, zegt de analist. „Dragnea wil daarmee de aandacht afleiden van de echte problemen in Roemenië waar hij en zijn partij verantwoordelijk voor zijn: corruptie en nepotisme.” Tegen Dragnea loopt onderzoek wegens het verduisteren van miljoenen euro’s aan EU-subsidies, bedoeld voor de aanleg van wegen in Roemenië. Door „zijn vrienden” als rechters te benoemen hoopt Dragnea zijn straf te ontlopen, zegt Ionita. „Dragneas enige motief is: uit de gevangenis blijven.” Toen afgelopen zomer, op 10 augustus, in de straten van Boekarest massaal werd geprotesteerd tegen corruptie, liep het gewelddadig uit de hand. „We werden door de ordetroepen negen uur aan een stuk bestookt met traangas en akoestische ‘schrikgranaten’”, zegt Doru Oprea. De diepe wond die een granaatscherf sloeg in zijn rechterbeen is inmiddels genezen. Oprea heeft zijn werk als gids in de Roemeense bergen weer opgepakt. „Ik gids met plezier, ik ben trots op de Roemeense natuur. Maar stiekem huil ik van binnen.” Zijn klanten, toeristen uit West-Europa, laat hij dat niet merken. „Maar ook zij zien de gaten in de weg. Het EU-geld voor wegenbouw wordt gestolen.” ‘10 augustus’ was de alarmbel voor de Europese Commissie die – na Polen en Hongarije – nu ook Roemenië in het vizier heeft. „We zullen niet aarzelen om Roemenië voor het Europees Hof te slepen”, zei eurocommissaris Frans Timmermans in het Europees Parlement. Daar werd deze woensdag gedebatteerd over de aanhoudende corruptie en de uitholling van de Roemeense rechtstaat. „Bewijzen van corruptie worden vervalst”, was de verdediging van de Roemeense premier Viorica Dancila, aanwezig bij het debat. Binnen Timmermans’ eigen Europese fractie S, de Europese sociaaldemocraten waarvan ook de PvdA lid is, groeit het ongemak met het Roemeense familielid PSD van Dragnea. „Maar het probleem is”, zegt analist Ionita, „dat de PSD hun Europese vrienden met gemak voor de gek houden.” „In Brussel doen ze zich voor als progressieve sociaaldemocraten, thuis zijn ze het gezicht van deze homofobe campagne.” De „methode” van Dragnea is volgens Ionita vergelijkbaar met die van de Hongaarse premier Viktor Orbán: kritiek vanuit de EU wordt gepareerd met rechts-nationalistische retoriek en het creëeren van een zondebok om het volk op te zetten tegen de EU. In Hongarije is de vluchteling de zondebok, in Roemenië nu de homoseksueel. Intussen blijft ‘Brussel’ met miljarden aan EU-subsidies wel een belangrijke geldkraan. Ionita: ,,Leiders als Dragnea komen voor de keuze te staan: vanwege het geld aan boord van de EU blijven, of hun eigen weg gaan om hun hachje te redden? Ik vrees dat ze kiezen voor het laatste.” Het komt, volgens Ionita, Rusland goed uit. „Poetin ziet tevreden toe hoe Dragnea en Orbán de EU splijten.” ‘Ze komen je kinderen stelen!’ is een van de leuzes van de Coalitie-campagne, in opmaat naar het referendum over het homohuwelijk. Florin, actief in de homobeweging, krijgt ze allemaal naar zijn hoofd geslingerd tijdens de televisiedebatten waarin hij optreedt. Eén specifieke leuze baart hem de meeste zorgen: ‘Het referendum is Roemenië’s verzet tegen de EU’. „Ze proberen er meer en meer een culturele strijd tussen Oost- en West-Europa van te maken”, zegt Florin. „De toon is: ‘wij, trotse Roemenen, laten ons niet corrumperen door het decadente Westen’.” Florin wordt in de debatten uitgemaakt voor ‘agent van de vijand’. „En die vijand is het Westen.” Naast hem op de bank strijkt Victor zijn stropdas recht. „Elke avond dat Florin op tv moet, zit ik nerveus te wachten. Als ‘ie maar heelhuids thuis komt.” Florin: „Maar wat moet ik anders? In angst wil ik niet leven.”
</doc>
<doc id="326" genre="news" gender="?">
Jaarmarkt van Dworp heeft traditioneel heel wat te bieden
  Beersel - De jaarmarkt van Dworp, toch een van de grootste en belangrijkste van de regio vindt traditioneel wel plaats op de dinsdag na de derde zondag van oktober – dit jaar dinsdag 23 oktober – maar er valt heel wat meer te beleven. De openingsreceptie vindt al plaats vrijdag 19 oktober in de feesttent om 18u30, gevolgd om 20u door de opvoering van “B ’t Warm Nest” door toneelgezelschap “Waaile van Dwoeurp” . “B ’t Warm Nest” werd geschreven door Edgard De Loor en de regie wordt gevoerd door Jenny Marchal. Spelen mee: Julia Buelinckx, Olga Raes, Edgard De Loor, Jef Tordeurs, Ingrid Praet, Marc Slootmans, William Versteld en Bruno Hamelrijck. Het stuk wordt nog opgevoerd zondag 21 en maandag22 oktober om 19u in de tent. Zaterdag, zondag en ook dinsdag zijn kermisdagen in Dworp Zaterdag 20 oktober organiseert GBS Dworp in Ons Huis een eetfestijn. Zaterdag om 19u vindt er een kinderfuif plaats in de feesttent en aansluitend de traditionele Chirofuif. Zondag 21 oktober vroeg uit de veren , vanaf 9u rommelmarkt in de Kerkstraat en Vroenenbosstraat. Ook muzikale reuzenkaravaan met oude tractoren, om 12u huisdierenwijding en Sint-Gurriksworp achter de kerk. Hierbij zullen zoete Mariabeeldjes van af het kerkbalkon worden gegooid. Sommigen bevatten een leuke verrassing. Om 14u optreden van Pipo en Pipette en danscentrum Pirouette in de feesttent en tentoonstelling Natuurpunt(ook dinsdag) in Sint-Victor Dworp. De eigenlijke jaarmarkt-dit jaar al de 170ste editie- vindt dus plaats dinsdag 23 oktober met alle klassieke ingrediënten. Uiteraard de marktkramen en standen van verenigingen op de Alsembergsesteenweg en Gemeentehuisstraat, vanaf 10u vinden de wedstrijden plaats voor paarden, vee en klein vee. Na tussenkomst van de gemeente werd dit jaar het prijzengeld opgevoerd tot 10.000 euro prijzengeld, een recordbedrag. Verder zijn er nog volksspelen, fototentoonstelling “Markante huizen uit Dworp” in het Poortgebouw(pastorij), kunsttentoonstelling van lokale kunstenaars in GBS Dworp en vanaf 21u jaarmarktfuif in de tent.
</doc>
<doc id="327" genre="news" gender="?">
Vorig jaar 199 debuterende miljardairs wereldwijd – vooral Chinezen slaan slag
 Het vermogen van miljardairs steeg vorig jaar opnieuw. Wereldwijd groeide hun rijkdom met 19 procent, naar een record van bijna negen biljoen dollar. China telt twee nieuwe miljardairs per week. Dat blijkt uit het jaarlijkse onderzoek Billionaires Insights 2018 van de Zwitserse bank UBS en consultancybureau PwC naar het vermogen van miljards. Wereldwijd waren er vorig jaar 2,158 miljardairs. Hun vermogen groeide met negentien procent, naar het recordbedrag van bijna negen biljoen dollar. Van de 199 nieuwe miljardairs in 2017, kwamen er 89 uit China. Een kwart van hen doorbrak de grens van een miljard dollar dankzij de productie van goederen. Slechts één debuterende miljardair uit China verdiende zijn geld in de financiële markten. In 2005 telde China nog slechts acht miljardairs, in de jaren daarvoor waren het er nul. Vorig jaar waren er 373 Chinese miljardairs, bijna eenvijfde van het wereldtotaal. UBS en PwC verwachten dat de Chinese groei ook volgend jaar zal doorzetten. “Dit is slechts het begin”, laat Josel Stadler van de UBS bank in een reactie weten. De rijkste Chinezen moeten het niet hebben van familie-erfenissen. Van de Chinese miljardairs is 97 procent self-made . Ravi Raju, hoofd van de Aziatische tak bij UBS voor klanten met hoge vermogens, schrijft de stijging van Chinese miljardairs in het onderzoek toe aan hun flexibiliteit: “Aziatische miljardairs zijn jong en vastberaden. Ze bouwen hun bedrijven continu om, ontwikkelen nieuwe bedrijfsmodellen en schakelen snel over naar nieuwe sectoren.” Het onderzoek voorziet een grote verschuiving voor de toekomst. Eenderde van de miljardairs is ouder dan zeventig jaar. Die groep bezit 40 procent van het wereldwijde vermogen. Hun vermogen zal in de komende twintig jaar dalen door erfenissen en liefdadigheid, schrijven de onderzoekers.
</doc>
<doc id="328" genre="news" gender="?">
Honderd jaar geleden (1): activisten uit Deinze en Nevele sloegen op de vlucht naar Nederland
  Deinze / Nevele - Voor en tijdens de Eerste Wereldoorlog ijverden een aantal hooggeschoolde Vlamingen voor de vernederlandsing van de Gentse universiteit, waar alles nog in het Frans gebeurde. Het ging vaak om Vlaamsgezinde mensen van vrijzinnige liberale signatuur, maar heel wat van hen kwamen na 1914 in het vaarwater van de collaboratie terecht. Dit was zeker het geval voor zij die vanaf 1916 een leeropdracht opnamen aan de Gentse universiteit. Die werd vernederlandst door de Duitse bezetter. Toen de geallieerden oprukten richting Gent en Deinze, sloegen in oktober 1918 een aantal van die Duitsgezinde activisten uit deze streek op de vlucht naar Nederland. Zij kwamen vaak berooid aan in Nederland. In sommige gevallen werd in Vlaanderen nadien hun huis geplunderd. Een groot probleem was dat hun diploma niet werd erkend en ze opnieuw examens dienden af te leggen vooraleer een job te bemachtigen. De flamingantische notariszonen Jules (geneesheer), Alfons en Robert Van Roy, beiden advocaat en afkomstig uit Nevele, sloegen eveneens op de vlucht. Een andere figuur was Jozué De Decker, zoon van een onderwijzer in Zeveren. Hij werd hoogleraar klassieke filologie en engageerde zich tijdens de oorlog binnen de Raad van Vlaanderen, een soort Vlaams Parlement avant la lettre, waar hij ook op hoog niveau uitvoerende taken opnam. De bekendste activist met Duitse sympathieën was de arts Adriaan Martens uit Astene. Hij werkte in Gent als prof interne heelkunde en was eveneens actief binnen de Raad van Vlaanderen. Voor de achtergebleven familie was hun uitwijking zwaar. Hun gevluchte familieleden werden in België ter dood veroordeeld en kwamen maar af en toe clandestien eens naar Vlaanderen. In 1929 was de houding tegenover de activisten veranderd en kregen ze amnestie. De meesten hadden echter een nieuw leven uitgebouwd in Nederland en zouden er blijven. Adriaan Martens zou terugkeren naar Astene en er een succesvolle privekliniek uitbouwen
</doc>
<doc id="329" genre="news" gender="?">
Gouden Kalveren naar Bankier van het Verzet
 De oorlogsfilm van regisseur Joram Lürsen is vrijdagavond bekroond met de belangrijkste Nederlandse filmprijs. Bankier van het Verzet van regisseur Joram Lürsen is de grote winnaar van de Gouden Kalveren-gala. De oorlogsfilm ging vrijdagavond in de Stadsschouwburg van Utrecht met vier Gouden Kalveren naar huis, de hoogste Nederlandse filmprijs. In Blue van Jaap van Heusden kreeg er drie. Lürsen was vorig jaar nog boos uit de Dutch Academy (DAFF), de club van filmprofessionals gestapt die sinds 2015 stemt over de Gouden Kalveren. Zijn film Publieke Werken wist van de tien nominaties niet één te verzilveren. Hoewel de regieprijs ditmaal naar collega Jaap van Heusden ging voor In Blue , haalde Bankier van het Verzet , dat ruim 400.000 bezoekers trok, een derde van zijn twaalf nominaties binnen. Bankier van het Verzet is een traditionele, maar effectieve oorlogsfilm over de bankiersbroers Gijs en Walraven van Hall die via slimme financiële trucs het Nederlandse verzet financierden. Naast een Gouden Kalf voor beste film werd Jacob Derwig gekozen tot beste acteur als Gijs van Hall, de broer die overleefde om in de jaren zestig als burgemeester van Amsterdam voor fascist te worden uitgemaakt. Fockeline Ouwekerk kreeg een Kalf voor haar bijrol als echtgenote Tilly van de door de Duitsers geëxecuteerde Walraven van Hall, Harry Ammerlaan voor zijn production design. Als toetje kreeg Lürsen nog een extra Kalf: de publieksprijs. In Blue , over een eenzame stewardess die in Boekarest moederlijke gevoelens ontwikkelt voor een zwerfjongen, won beste regie en scenario, Maria Kraakman bleek de beste actrice als stewardess Lin. Tot beste documentaire werd Liefde is Aardappelen uitgeroepen, Aliona van der Horsts intieme portret van haar Russische familie via hun datsja. Familiedrama Cobain -over een jongen en diens verslaafde moeder - won twee Gouden Kalveren: beste muziek (Harry de Wit) en best mannelijke bijrol voor Wim Opbrouck als pooier en vaderfiguur Wickmayer. Beyond Words ging aan de haal met beste camerawerk (Lennert Hillige) en sound design (Jan Schemer). Een kleine verrassing was beste montage voor Wij , maar dat lijkt ook een eerbetoon aan de onlangs in Ibiza overleden editor Wouter van Luijn. Bij de televisieprijzen, niet door de Academy, maar door een jury gekozen, wonnen twee publieksfavorieten. Ilse Warringa kreeg een Gouden Kalf voor haar nu al iconische rol van juf Ank in De Luizenmoeder , Kees Hulst ook als Hendrik Groen in Het Geheime Dagboekvan Hendrik Groen , dat tevens beste televisiedrama bleek.
</doc>
<doc id="330" genre="news" gender="?">
25.000 bomen, een gemeentebus, meer camerabewaking, of moet de pastoor verhuizen?
  Merelbeke - Nadat ze op veertien stellingen hadden geantwoord (zie verder op deze pagina), legden de lijsttrekkers zelf ook twee stellingen voor aan hun collega's. Enkel Filip Thienpont (CD) bezorgde geen stellingen. Ook over deze stellingen, gaande van een nieuw natuurpark tot het verdelgen van wespennesten, lopen de verschillen uiteen. LEES OOK. : "Ja, wij zijn voor een marktbus. Dit willen wij ook bekijken."  : "Neen, het moet eerst duidelijk zijn of er potentieel is. De toekomst is voor apps van deelwagens en carpoolen."  : "Ja, als het iets bijbrengt. Maar dat moeten we eerst met De Lijn bespreken."  : "Neen, er zou beter een taxicheque komen voor wie moeilijk te been is." : "Ja, dat staat ook in ons programma. Meer park betekent meer bomen."  : "Neen, dat is compleet nodeloos. Ik zie niet in waarom we hetzelfde zouden doen als met sportpark Molenkouter."  : "Dat moet bekeken worden. Er moet eerst een ruimtelijk uitvoeringsplan komen om dat gebied ruimer te bekijken."  : "Neen, niemand staat daar voor te springen en we gaan Molenkouter al ontwikkelen. Dit is zinloos en financieel niet haalbaar." : "Er mogen zeker bomen bij komen, maar daar moeten we geen aantal op plakken. We moeten de open ruimte behouden, en 25.000 lijkt mij zeer veel."  : "Er mogen gerust bomen bij komen, maar of dat er 25.000 moeten zijn, weet ik niet."  : "Neen, we moeten gericht gebieden aankopen die aansluiten op natuurgebieden."  : "Ja, we kunnen gebieden herbestemmen om te bebossen." : "Ja, daar kan ik in komen. Dat is een openbare dienst."  : "Ja, dat hebben we al enkele keren aangekaart maar niet alle collega's zijn het daar mee eens."  : "Neen, dit kan je niet alleen doen als lid van de brandweerzone, waar iedereen een redelijke prijs betaalt."  : "Neen, dat is een dienstverlening en die moet betaald worden." : "Ja."  : "Ja, dat is prioritair. Ik ben beschaamd over de omstandigheden waarin KFC Merelbeke nu moet spelen."  : "Ja, zowel voor de sportclubs als voor de recreatieve sporters. Er moet eindelijk een integrale visie rond sport komen."  : "Ja, maar niet enkel voor de voetbal- en atletiekverenigingen. Het moet ook een parkfunctie hebben." : "Ja, dat wordt op de rails gezet door de politie."  : "Ja, zo kunnen we criminelen sneller detecteren en de snelheid naar beneden halen."  : "Ja, dat komt de veiligheid ten goede want men kan zo snel onderscheppen. Zeker voor de Flora is dat een goed idee."  : "Ja, maar de privacy mag niet in het gedrang komen. Camera's lossen niet alles op, ook de wijkagent is belangrijk." : "Neen, de pastoor moet zijn werk kunnen doen en moet zijn werk kunnen doen."  : "Ja, de pastorij is de ideale plek voor een horecazaak."  : "Ja, die ruimte komt in aanmerking voor een horecazaak en het zou goed zijn als er een nieuwe pastoor komt."  : "Ja, daar is al een poging voor gedaan. Als de pastoor wil verhuizen, ben ik het daar zeker mee eens." : "Neen, we moeten het een gemeenschapsfunctie geven, bijvoorbeeld als repetitieruimte voor cultuur- en jeugdverenigingen."  : "Een natuureducatief centrum zou daar ideaal zijn, uitgebaat door een private partner of in samenwerking met de gemeente."  : "Ja, dat is de beste optie. Ik denk niet dat we daar een andere bestemming voor willen."  : "Neen, een verkoop zal niet veel opbrengen want de koper heeft weinig mogelijkheden omdat het weinig mogelijkheden heeft om te herbestemmen. We houden het beter om het een nuttige bestemming te geven."
</doc>
<doc id="331" genre="news" gender="?">
Dag van de Kringwinkel: "Bij ons staan de medewerkers altijd in de kijker"
 Kringwinkel De Cirkel bestaat in Lochristi al sinds 2010. Toen vzw De Cirkel, gekoppeld aan het OCMW Lokeren, te kennen gaf op zoek te zijn naar een partner en een locatie voor de uitbreiding van haar eigen Kringwinkels, besliste het OCMW van Lochristi op dit aanbod in te gaan. In juni kwam de Kringwinkel nog in de actualiteit omdat de gebouwen op de huidige site in Dorp-Oost gesloopt worden en er appartementen komen, waardoor het uitkijken wordt naar een nieuwe locatie. Niet zo eenvoudig, want het moet een ruimte zijn van minimaal 1.000 à 1.500 m² en het liefst zou men in de dorpskern blijven. Gisteren was het dus wellicht de laatste open dag op de vertrouwde locatie, maar dat kon het positieve verhaal niet overschaduwen. "We stellen sinds vorige maand 19 mensen te werk", vertelt Nancy, die ook de modeshow aan elkaar praatte. "Eerst namen we eigen mensen in dienst voor een proefperiode. Die werden gekozen door het OCMW. De gewijzigde aanpak van de VDAB zorgt ervoor dat zij nu zelf mensen sturen. Het is altijd afwachten hoe dat evolueert, maar meestal lukt het wel. Sommigen belanden hier omwille van lange werkloosheid, of omdat ze op een ziekte-uitkering zitten. We hebben ook studenten in dienst voor enkele maanden. Een gevarieerd team, maar iedereen zet zich in voor iedereen." "De verhalen die we hier horen van onze mensen zijn ook soms schrijnend en moeten niet onderdoen voor wat we in de media lezen", zegt Nancy. "Zo is Ismaïl hier aan de slag, een vluchteling uit Syrië die al 2,5 jaar in België is en perfect Nederlands spreekt. Zijn familie zit vast in Turkije, en hij kan ook geen visum krijgen om hen daar te bezoeken. Het betekent dat de kans erg klein is dat hij zijn familie nog ooit kan zien." Heel wat hoopgevende verhalen ook in De Kringwinkel in Lochristi: een oud-medewerker die zijn naam liever niet in de krant ziet, heeft hier een tewerkstellingstraject gevolgd en is ondertussen ploegbaas bij ArcelorMittal. "We hebben hier ook een paar jonge , die hier nog maar pas zijn. We zien wel waar we daar mee uitkomen", lacht Nancy, die voor een aantal jonge kerels een tweede mama is. De sociale problematiek was het minste van de zorgen van de bonte bende die zich zaterdagmiddag met hart en ziel inzette voor de open dag. Vrijdag was er gewerkt tot 21 uur om alles klaar te krijgen. Met gepaste trots verzorgden de medewerkers twee modeshows, als volleerde mannequins. Niet met wat vlug bijeengegaarde kledij uit een plastic zak, maar met topmerken. Van Caroline Biss over Armani, Ralph Lauren, Hugo Boss, Lola Liza, tot Zara en Marco Polo-kledij passeerde de revue in de dubbele modeshow. De bezoekers kregen een gratis drankbonnetje toegestopt en konden ook genieten van koffie en heel wat soorten gebak aan een democratische prijs. De opbrengst ging natuurlijk naar Kringwinkel De Cirkel zelf. 
</doc>
<doc id="332" genre="news" gender="?">
Oekraïense filmmaker Sentsov stopt hongerstaking
 De in Rusland gedetineerde regisseur, die sinds mei in hongerstaking was, zou overgaan op vast voedsel. Of Moskou en Kiev een gevangenenruil overeen zijn gekomen, is onbekend. De Oekraïense filmmaker Oleg Sentsov stopt zijn hongerstaking in zijn cel in een Siberisch strafkamp. Dat melden de Russisch-Letse nieuwssite Meduza en het Russische persbureau Tass op basis van informatie van de directeur van de penitentiaire inrichtingen van Rusland, Valeri Maksimenko. Volgens Maksimenko zal de zeer verzwakte Sentsov onder medische begeleiding overgaan tot een dieet van vast voedsel. De advocaten van Sentsov hebben nog geen reactie gegeven op het nieuws, de president van de Russische mensenrechtenraad, Michaïl Fedotov, bevestigde het vrijdagochtend. De op de Krim geboren Oleg Sentsov werd in 2014 op het schiereiland gearresteerd na verzet tegen de annexatie in datzelfde jaar. In een wereldwijd bekritiseerd proces werd hij in 2015 tot 20 jaar kamp veroordeeld wegens ‘terrorisme’. Op 14 mei ging de regisseur in hongerstaking, om zijn eigen vrijheid en die van andere politieke gevangenen in Rusland af te dwingen. Hij weigerde vast voedsel, maar accepteerde wel supplementen. Desondanks wordt al sinds de zomer gevreesd voor zijn leven en werd Sentsov meermaals opgenomen in het ziekenhuis. Politici, artiesten en schrijvers uit de hele wereld pleitten bij Poetin om zijn vrijlating. Westerse regeringen en mensenrechtenorganisaties beschouwen zijn proces en veroordeling als politiek gemotiveerd. Moskou en Kiev onderhandelen al langer over de vrijlating van Sentsov. In ruil voor hem wilde Moskou in eerste instantie een Oekraïens-Russische journalist die in Oekraïne vastzit wegens anti-Oekraïense activiteiten. Afgelopen week werd echter een veel hogere Russische inzet bekend: Rusland zou de uitruil van drie in de VS gevangen Russen hebben voorgesteld, zo kwam via de Russische krant Novaja Gazeta naar buiten. Het gaat om de in 2012 tot 25 jaar cel veroordeelde, zeer beruchte wapenhandelaar Viktor Bout, de in 2010 in Liberia vastgenomen en tot 20 jaar veroordeelde piloot Konstantin Jarosjenko en de in juli wegens spionage opgepakte wapenlobbyist Maria Boetina die in voorarrest zit in de VS. Volgens Rusland is Boetina een politiek gevangene. Het is vooralsnog onduidelijk of overeenstemming over deze of een andere ruil tot stand is gekomen.
</doc>
<doc id="333" genre="news" gender="?">
Snelle evolutie  door slordige genschakelaar
 Streepjes op vissenhuid Afrikaanse visjes passen zich erg snel aan. Hoe doen ze dat? De Afrikaanse cichliden, die in de drie grote meren in Oost-Afrika leven (Victoria-, Malawi- en Tanganyikameer) passen zich erg snel aan veranderde omstandigheden aan. Strepen, snuit, vinnen, tandjes en gedrag evolueren razendsnel – binnen decennia in plaats van binnen vele duizenden jaren. Op de foto staan 9 van de wel 1.200 cihlidesoorten. Hoe kan dat zo snel? Die streeppatronen ontstaan bijvoorbeeld tijdens de groei, doordat verschillende celtypen met verschillende kleuren om en om een groeiversnelling doormaken. Duitse onderzoekers die al lang aan cichlidengenetica werken, vonden een genetische aan-uitschakelaar voor horizontale zwarte strepen. In Science schrijven ze hoe ze dit gen agrp2 vonden . In een streeploze cichlide hebben ze agrp2 ‘uit’ gezet: de jonkies kregen weer strepen.
</doc>
<doc id="334" genre="news" gender="?">
SK Lochristi is leidersplaats kwijt
  Lochristi - SK Lochristi leed vandaag de tweede nederlaag van het seizoen. Een goed georganiseerd Eendracht Zele pakte niet onverdiend de drie punten mee naar huis. Na een rommelige openingsfase zonder kansen tekende Lochristi voor het eerste gevaar. Pepijn Vangansbeke werd diep gestuurd door Quincy Rombaut, maar besloot op doelman Jan Van Den Abeele. Aan de overkant werd Maarten Cooreman afgezonderd maar doelman Benny Rogiest lag in de weg. Cooreman miste even later zijn controle toen hij alleen voor doel kwam. Wie dacht dat de partij hiermee opengebroken was, kwam bedrogen uit. Beide ploegen speelden te slordig om voor gevaar te kunnen zorgen. In de 41' viel er opeens een treffer uit de lucht. Stef De Bruyne verstuurde een ogenschijnlijk ongevaarlijke voorzet richting doel waarop de thuisdefensie zich volledig miskeek en de bal dwarrelde aan de tweede paal in doel. Nog voor de rust verdubbelden de bezoekers de score. Na balverlies bij de thuisploeg schakelde Zele heel snel om en Maarten Cooreman benutte de counter optimaal. Lochristi bleef ook in de tweede helft slordig acteren. Zele hield makkelijk stand.en had mogelijkheden om te counteren. Toch kwam de thuisploeg aan kans. Timothy Van de Wouwer kon net niet bij een voorzet van Vangansbeke en Yassin Badi kopte over. Aan de overkant had Rogiest een goede redding in huis toen Cooreman doorbrak. Even later kapte Badi zich mooi vrij maar hij trapte onbesuisd over. Lochristi milderde in de 70'. Dominique de Waele kopte een voorzet van Vangansbeke tegen de netten. Cooreman had nauwelijk 60" de kans op de 1-3 maar hij miste. Olivier Speltdooren zag zijn vluchtschot gestopt door Van Den Abeele. Zele verzuimde de klus te klaren en sprong onzorgvuldig om met de counterkansen. Wannes Van de Weghe trapte op Rogiest. Kort voor affluiten lukte het toch. Cooreman werkte wel goed af en bezorgde Zele een niet onverdiende driepunter.
</doc>
<doc id="335" genre="news" gender="?">
Zwembad en technische dienst open voor Open Bedrijvendag
 Het stedelijk zwembad (Omer Vanaudenhovelaan 3) viert tegelijk het 50-25-jarig bestaan. Van 8 tot 17 uur loopt een tentoonstelling met beelden van het zwembad en het peuterbad. Tussen 8 en 13 uur staat het zwembad open voor zwemmers (badkleding verplicht) en van 13 tot 17 uur ben je welkom voor een rondleiding achter de schermen met een bezoek aan de kassa, het nieuwe peuterbad, de EHBO-ruimte en uitleg over het onderhoud. Wie zich vooraf inschrijft is welkom voor een bezoek aan de kelder met een toelichting over de waterbehandeling- en zuivering en de verwarming. De technische dienst van de stad (Nijverheidslaan) biedt een rondleiding in de werkplaatsen en langs het wagenpark met vrachtvoertuigen, kranen en aanverwante. Stoere kids kunnen in de cabine klimmen en een foto laten nemen. Er is een stand van de brandweer en je kan je kans wagen in een quiz over verkeersborden en de prijsvraag voor twee tickets voor een ballonvaart. Bij de deelnemende bedrijven kom je alles te weten over hun producten of aangeboden diensten. Deze bedrijven doen alvast mee: Step in Balloons, Karoshi, Belgian Beauty Clinic en Celdekor. De Open Bedrijvendag loopt vanaf 10 uur.
</doc>
<doc id="336" genre="news" gender="?">
Zelfsturende auto moet oudere doodrijden
 Ethiek Als een zelfsturende auto moet kiezen, moet hij dan een oude vrouw doodrijden of een jonge man? Als mensen mogen kiezen, hebben ze het liefst dat bij ongelukken met zelfsturende auto’s mensenlevens gered worden in plaats van dierenlevens, dat méér levens gered worden in plaats van minder, en dat jonge mensen worden gespaard in plaats van oude. Dat blijkt uit een donderdag in Nature gepubliceerde verkennende studie . Als zelfsturende auto’s de weg op komen, worden dat soort gruwelijke dilemma’s actueel. Stel dat zo’n auto niet álle betrokken levens kan redden, moet dan een oude vrouw blijven leven of een jonge jongen? Autofabrikanten en beleidsmakers worstelen met de vraag hoe je zulke morele dilemma’s moet oplossen, schrijven de onderzoekers. We weten niet hoe vaak zulke dilemma’s op de weg voorkomen. Bestuurders die er een hebben meegemaakt, hebben het misschien niet als dilemma herkend. Of ze zijn overleden. Maar hoe zeldzaam zo’n dilemma misschien ook is, schrijven de onderzoekers, je moet wel van tevoren weten wat je wilt dat er dan gebeurt. En wat het grote publiek wil dat er gebeurt, zelfs als je dit soort beslissingen niet aan hen wilt overlaten. Er moet wel draagvlak voor zijn. Daarom ontwikkelden de onderzoekers de Moral Machine , een gratis computerspel op internet. Deelnemers zien steeds een tekening van een zelfrijdende auto met nul of meer mensen erin, die in de richting rijdt van een aantal verkeersdeelnemers op een zebra. Het voetgangerslicht kan ook nog op rood of groen staan. Spelers moeten kiezen: moet de auto bijvoorbeeld iedereen op de zebra doden, of op een barrière botsen, waarbij alle inzittenden omkomen? De onderzoekers analyseerden bijna 40 miljoen beslissingen van mensen uit 233 landen. Er kwamen drie clusters van landen uit (westers, Aziatisch en Zuid-Amerkaans), waartussen de nadruk die op sommige voorkeuren werd gelegd iets verschilde: in Aziatische landen was bijvoorbeeld de relatieve voorkeur voor jonge levens iets minder groot. Het onderzoek is echt een eerste aanzet. Ruim tweederde van de deelnemers waren mannen, de meesten nog geen 25. De scenario’s waren beperkt: maar twee keuzemogelijkheden (doorrijden of uitwijken). Of iemand blijft leven of niet (ook maar twee opties) is zeker, alle personages zijn onbekenden en ingedeeld in een beperkt aantal stereotiepe categorieën. Huidskleur, ook een zichtbaar persoonskenmerk, zit er bijvoorbeeld niet bij. Die opnemen had vast meteen morele bezwaren opgeleverd. Maar ja: dikke, oude en sportieve mensen zitten er wel bij. Het blijft een cru onderzoek.
</doc>
<doc id="337" genre="news" gender="?">
‘Metalheads hebben vaak iets met  geschiedenis’
 Mediavreters In Mediavreters vertellen mensen wat ze kijken, lezen, luisteren en liken. Deze keer: museummedewerker Ruud Coolen. Metalfan Ruud Coolen dook jaren geleden een smederij in. Dat ging hem goed af en later ging hij ook bronsgieten. Dat is moeilijker dan het lijkt, zegt hij. „Er komt veel bij kijken. Je doet iets wat mensen duizenden jaren geleden al heel goed konden. Dat probeer ik opnieuw uit te vinden.” Het bronsgieten, bijvoorbeeld om een sieraad te maken, doet hij regelmatig. De interesse is ontstaan door zijn werk als seizoenswerker bij het Prehistorisch Dorp , een openluchtmuseum in Eindhoven. Hij is groepsbegeleider voor scholen en geeft rondleidingen. De rest van de tijd is hij een huisvader met twee jonge dochters. NRC Kijktips Elke maandag tipt de mediaredactie boeiende programma’s, series en films. Coolen was lang actief op de site metalfan.nl . Hij schreef recensies, interviewde artiesten en discussieerde er met andere liefhebbers. Is er een connectie tussen metal en historische ambachten? Geen sterke, denkt hij. „Er zijn wel bands die zingen over historische onderwerpen en veel fans dragen bijvoorbeeld een hangertje van godenhamer Mjölnir of andere Vikingsieraden. Andersom is die connectie sterker. Veel collega’s in het museum luisteren naar metal. Ik denk wel dat metalheads bovengemiddeld open staan voor geschiedenis.” Eerder zat Coolen op het sociale netwerk MySpace. „Dat was eigenlijk hét platform als je muziek wilde ontdekken. Ze hebben op een gegeven moment een update gehad en toen werkte het niet meer.” Hij was een fanatieke verzamelaar en heeft veel muziek op vinyl. „Muziek is voor mij een totaalproduct. Ik heb een collectie van 1.500 albums. Ik begon vinyl te verzamelen toen niemand om vinyl gaf.” Nu platen weer hip zijn, merk je dat aan de prijzen. „Voor mij is het verzamelen echt verpest. Ik wacht tot de hype weer overwaait.” Zijn liefde voor geschiedenis wil niet zeggen dat hij de moderne wereld naast zich neerlegt, al doet hij naast Facebook niet veel aan sociale media. „Sommige mensen maken er een sport van om zoveel mogelijk likes te krijgen. Ik vind het wel leuk als mensen reageren, ik snap zo’n shot dopamine in je hoofd best. Maar ik ga niks plaatsen om likes te oogsten.” Waarom is hij met Facebook begonnen? „Als mensen gaan googelen wil ik wel dat ze een goed beeld van me krijgen, je wilt dat er een nette foto van jezelf naar boven komt.” Facebook gebruikt hij verder om ideeën over smeden en bronsgieten uit te wisselen en actualiteiten te volgen. Ook met LinkedIn heeft hij weinig: „Alles draait daar om carrière maken en ik ben gewoon geen carrièreman.” De bioscoop bezoekt hij nog zelden. De laatste film die hij daar zag is Redbad , een Nederlandse productie over een middeleeuwse Friese koning. Coolen was figurant in de film. Hij volgt de fantasyserie Game of Thrones , gebaseerd op de boeken van George R.R. Martin. „Ik las de boeken voordat de serie uitkwam. Dus ik hoor een beetje bij het kamp van de chagrijnige fans.” Niemand weet wanneer het nieuwe boek van Martin uitkomt, hij laat zijn fans lang wachten. „Op den duur ben ik dus toch maar de serie gaan kijken om te zien waar het heengaat. Mijn ouders leerden mij dat je moet afmaken waar je aan begint. Als kind vond ik dat wel moeilijk soms, maar ik snapte het wel. Martin heeft een blog en schrijft daar veel over andere dingen. Dan denk ik: maak dat boek nou eens af, verdorie.” Kijken „De historische dramaseries Outlander en Vikings doen het altijd goed.  Lezen „ National Geographic History en Schokkend Nieuws , een tijdschrift over genres als horror en sciencefiction.”  Luisteren „The Devil’s Blood (een occulte-rockband uit Eindhoven) heeft altijd veel indruk gemaakt. Na de dood van bandleider Selim Lemouchi in 2014 besefte ik hoe belangrijk die band is. Hij had nog veel in zijn mars. Buitenaards goed.  Liken „Familie en vrienden. Ik check iedere dag wel even Facebook, ik ben wat dat betreft geen kluizenaar. Vloggers volg ik niet.”
</doc>
<doc id="338" genre="news" gender="?">
Laatste keer 'Dag van de Jeugdbeweging' in Overpelt
 Schepen van jeugd, An Van Dorpe (CD): "Wij willen onze jonge vrijwilligers uit de jeugdbeweging zo bedanken.Het zal de laatste keer zijn in deze formule. Volgend jaar is het in Pelt. Wij denken tegen dan aan een nieuwe locatie in de buurt van Dommelslag, centraal tussen de scholen van Overpelt en Neerpelt." Van 6.30 uur tot 8.30 uur is er bij Palethe animatie met DJ Tony De Ruyter. Gemeente en jeugddienst zorgen voor (warme) chocolademelk en koeken. Ann Van Dorpe: "Voor de duidelijkheid: ook wie niet bij een jeugdbeweging is aangesloten, is welkom. Ook de ouders."
</doc>
<doc id="339" genre="news" gender="?">
Kogelwerende vesten over datum
 DEN HAAG - De problemen met de kleding waarin militairen moeten oefenen, stapelen zich op. In zeker drie recente gevallen heeft defensiepersoneel zijn werk niet veilig kunnen doen doordat de benodigde kleding ontbrak. Staatssecretaris Visser (Defensie) zei vorige week nog in de Tweede Kamer dat de kledingproblemen bij een oefening in ijskoud Noorwegen ’niet voor herhaling vatbaar zijn’. Maar inmiddels blijkt dat het gebrek aan degelijke kleding voor die oefening niet op zichzelf staat. Het opvallendste zijn de problemen bij het Korps Commando Troepen. De elitemilitairen lopen met kogelwerende vesten rond waarvan de beschermende binnenkant ruim over de garantiedatum heen is die de fabrikant aanhoudt voor gegarandeerde werking. Bekijk ook: Bekijk ook: Militairen van de Luchtmobiele Brigade moesten begin dit jaar tijdens een oefening een brandende barricade over zonder brandwerend ondergoed. En chauffeurs kregen voor de grote winteroefening Bison Drawsko in Polen (-20 in 2017) geen handschoenen en geen onderjassen. Bekijk ook: Bekijk ook: Defensie stelt over beide casussen dat de veiligheid niet in het geding is geweest. 
</doc>
<doc id="340" genre="news" gender="?">
Aantal files neemt komende vijf jaar stevig toe
 Het onafhankelijke Kennisinstituut Mobiliteit (KiM) verwacht dat automobilisten over vijf jaar 35 procent meer reistijd zullen hebben. Omdat de capaciteit van het wegennet niet even hard groeit als de economie, zal het aantal files de komende jaren stevig toenemen. Dat staat in een rapport van het Kennisinstituut Mobiliteit (KIM), dat minister Cora van Nieuwenhuizen maandag naar de Tweede Kamer stuurde . Concreet verwacht het KiM dat automobilisten over vijf jaar gemiddeld er meer dan een derde aan reistijd bij krijgen ten opzichte van hoe lang ze er vorig jaar over deden. Dat de brandstofprijs naar verwachting vanaf volgend jaar weer gaat dalen helpt daar niet bij, stelt het KiM. Op Prinsjesdag maakte het kabinet bekend flink te zullen investeren in het Nederlands wegennet. Daar komt tot en met 2030 ten minste duizend kilometer bij, tegen een kostenplaatje van 19 miljard euro. Een trendbreuk met het vorige kabinet van premier Rutte, dat juist vooral bezuinigde op infrastructuur. Naar ingrepen die op korte termijn iets tegen files moeten beginnen is 100 miljoen euro vrijgemaakt. Minister Cora van Nieuwenhuizen voelt zich door het instituut, dat onderdeel is van haar ministerie maar onafhankelijk opereert, gesterkt in haar beleid. Tegen persbureau ANP: “De cijfers van het KiM onderstrepen dat we voluit door moeten om de groei van het verkeer op te vangen.” Het KiM concludeerde in 2016 dat de bredere snelwegen die onder Rutte I en II waren aangelegd niet hadden geleid tot minder reistijd. Die steeg in 2015 met gemiddeld 22 procent, en in 2016 met 14 procent. Maar zonder uitbreiding van de rijstroken was “het reistijdverlies” volgens toenmalig minister van Infrastructuur Melanie Schultz “ nog eens 48 procent hoger ” geweest. Het instituut verwacht dat het aantal kilometers dat met de trein gereisd wordt ook toeneemt. De dienstverlening van NS en andere vervoerders wordt de komende jaren verbetert, stelt KiM, waardoor het reizigers minder moeite en tijd kost de trein te pakken. Wat betreft het gebruik van bus, tram en metro gecombineerd verwacht het rapport dat tot en met 2023 een toename van 6 procent.
</doc>
<doc id="341" genre="news" gender="?">
Baas van Interpol verdwenen in China
 Eind september reisde de 64-jarige Chinees Meng Hongwei uit Lyon naar China. Sindsdien hebben zijn vrouw en kinderen niets meer van hem vernomen. De president van de internationale politieorganisatie Interpol, Meng Hongwei, is verdwenen in China. Op 29 september reisde hij vanuit zijn woonplaats Lyon naar zijn geboorteland China, sindsdien hebben zijn vrouw en kinderen niets meer van hem vernomen. Dat melden Franse media vrijdag. Het hoofdkantoor van Interpol staat in Lyon en Meng woont daar ook met zijn gezin. De 64-jarige president was eerder de onderminister van Openbare Veiligheid in China. Sinds 2016 is hij de baas van Interpol. De Franse autoriteiten hebben een onderzoek ingesteld naar zijn verdwijning. Meng is de eerste Chinees die de hoogste positie van Interpol bekleedt. De benoeming oogstte kritiek van mensenrechtenorganisaties. Zo noemde Amnesty International Mengs benoeming destijds “buitengewoon zorgwekkend” , omdat China verdacht wordt van het herhaaldelijk proberen het Interpol-mandaat te misbruiken om dissidenten en vluchtelingen te arresteren. Interpol heeft dit altijd weersproken en benadrukt dat Meng in zijn functie niet betrokken is bij het dagelijkse opsporingswerk, meldt ANP.
</doc>
<doc id="342" genre="news" gender="?">
’Ook nieuw vliegtuig kan neerstorten’
 JAKARTA - Ook gloednieuwe vliegtuigen kunnen neerstorten, als er bijvoorbeeld sprake is van een verborgen gebrek, een fabrieksfout of een zwak elektronisch element. „Piloten zijn juist getraind om dit soort problemen tijdig op te lossen. Kennelijk is dat hier niet goed gebeurd. Alleen de zwarte dozen kunnen de oorzaken aangeven.” Dat zegt luchtvaartexpert Benno Baksteen in reactie op de fatale crash maandagochtend vroeg in Indonesië, waar een slechts drie maanden oude Boeing 737 MAX8 van prijsvechter Lion Air in zee stortte, een kwartier na de start in Jakarta voor een korte binnenlandse vlucht. De piloten zouden de luchtverkeersleiding hebben gevraagd terug te mogen keren. Dat lukte niet. Alle 189 inzittenden zijn omgekomen. Bekijk ook: Volgens Baksteen is het ook interessant om te weten welke storing er precies is geweest op de voorgaande vlucht van dit toestel van Bali naar Jakarta. Dat zou volgens Lion Air adequaat verholpen zijn. „Tot de ware toedracht 100 procent duidelijk is, blijft het gissen waarom het zo vreselijk misging.” Het snelgroeiende Lion Air, dat vaker betrokken was bij ongelukken, heeft samen met dochtermaatschappijen meer dan tweehonderd van deze zuinige Boeings 737 MAX besteld. Het eerste toestel is pas vorig jaar van de band gelopen. Boeing heeft totaal al bijna vijfduizend orders binnengekregen. Met een boot gaan reddingswerkers op zoek naar resten. Ⓒ REUTERS Volgens cijfers van luchtvaartkoepel IATA was vliegen nog nooit zo veilig. „Het gaat ruwweg één keer op de miljoen vluchten fout. Dat was tien jaar geleden nog drie tot vier keer. Jaarlijks zijn er wereldwijd meer dan veertig miljoen vluchten voor ruim vier miljard reizigers. Gemiddeld zijn er per jaar tien fatale ongelukken, waarbij driehonderd doden zijn te betreuren.” Volgens Baksteen volgt een crash meestal na een combinatie van factoren, zowel technisch als menselijk. „Daarom is het ook zo belangrijk dat piloten een goede opleiding krijgen en het vak in de praktijk met een ervaren collega verder leren. Ook de jaarlijkse trainingen op de simulator is noodzakelijk om gevaarlijke situaties levensecht na te bootsen. Dat alles moet de risico’s flink beperken”, meent hij. Volgens IATA is één op de tien dodelijke ongelukken te wijten aan controleverlies in de cockpit tijdens de vlucht, met andere woorden: dan weten de vliegers niet meer wat ze doen. De meeste crashes vinden plaats tijdens start en landing of in slecht weer. Doorgaans door acute technische mankementen, het falen van instrumenten, een verkeerde inschatting van piloten of onverwachte omstandigheden. Er is volgens deskundigen wel een toenemende kans op ongelukken door de steeds hogere werkdruk van piloten bij budgetmaatschappijen. Ook zouden zij soms te snel de verantwoordelijkheid van captain krijgen, terwijl ze nog niet voldoende vlieguren hebben opgebouwd. „Dat komt ook door de enorme groei van de luchtvaart, een verdubbeling komende twintig jaar, en een tekort aan vliegers”, aldus een bron. Wat moet je daar nou mee als passagier? Weinig. Je kunt checken of een vliegmaatschappij op de zwarte lijst van de Europese Unie staat. Indonesische bedrijven stonden daarop, maar nu niet meer. Ook in Afrika is vliegen soms link door slecht toezicht. Duikers bereiden zich voor op een duik in de buurt van waar het toestel in zee crashte. Ⓒ REUTERS Wel zijn alle landen onder wereldluchtvaartorganisatie ICAO verplicht de uiterst strenge veiligheidsregels strikt uit te voeren. Zeker westerse regeringen houden via hun inspecties scherp in de gaten of vliegmaatschappijen zich eraan houden. Dat geldt ook voor onderhoud en werk- en rusttijden. Er vinden voortdurend controles plaats. Dat geldt ook voor prijsvechters. Toch kunnen er volgens ingewijden rotte appels tussen zitten die het niet zo nauw nemen met de wettelijke voorschriften of die kunnen omzeilen. Dat is een ernstige zaak, waar reizigers echter geen invloed op hebben. Van buiten zie je dat niet. Zij moeten vertrouwen hebben in de autoriteiten en de maatregelen van de luchtvaart”, stellen zij. Een IATA-woordvoerder laat weten dat een optimale veiligheid altijd bovenaan de prioriteitenlijst staat. „Daar zien wij bij onze leden steeds op toe.” De vrees is dat met name in Azië het aantal vluchten zo sterk toeneemt, dat de kwaliteit eronder gaat lijden. 
</doc>
<doc id="343" genre="news" gender="?">
Ouders zoeken nieuwe leraar: groep 7 zit thuis
 Lelystad - Niet alleen scholen en besturen zijn massaal op zoek naar leerkrachten; ook ouders mengen zich nu in de strijd voor die ene meester of juf. Zo plaatste moeder Sonja Koopman maandagavond op Facebook de oproep voor een nieuwe leerkracht voor groep 7 van basisschool De Boeier in Lelystad. „De invalleraar van mijn dochter in deze groep bleek opeens er de brui aan te hebben gegeven.” En dus werd groep 7 gisteren onverwacht naar huis gestuurd. Moeder Sonja: „Het jaar startte al niet zo lekker. De vaste leerkracht bleek na een maand opeens een baan te hebben gevonden als adjunct-directeur elders. Een invalleraar zou tot april blijven. Maar gisteren werden we verrast met de mededeling dat deze invaldocent ermee stopt. En dat er geen alternatief voorhanden is omdat de invalpoule leeg is. Dus zit mijn dochter thuis.” Omdat de school vroeg of ouders hun netwerk wilden aanspreken, plaatste Sonja de vacature op Facebook. „Ik trek alles uit de kast. Want dit is heel vervelend voor de kinderen. Groep 7 is een belangrijk jaar; daarin wordt het voorlopig schooladvies gegeven. Ik merkte al dat er nauwelijks toetsen werden afgenomen en er weinig aandacht was voor aardrijkskunde en Engels.” Of de oproep van Sonja effect heeft, is nog de vraag. Bij de overkoepelende Stichting School worden op dit moment de docenten nagebeld die worden genoemd op Facebook. „We schuimen overigens altijd al actief het internet af, maar deze actie zou ook kunnen helpen. Betrokkenheid van ouders is altijd goed, maar op deze manier hebben we het nog niet meegemaakt.” Voor werkende ouders is het extra vervelend als kinderen noodgedwongen thuiszitten. Sonja: „Ik heb een flexibele baan en kan thuiswerken. Dus hoef ik geen extra oppas te regelen voor mijn dochter. Maar er zijn genoeg ouders die voor het blok worden gezet. Ook al kan de school er niets aan doen, die is klaar met pleisters plakken en schuiven met docenten. Dat ze een groep naar huis sturen, snap ik wel.” Volgens basisschooldirecteur Roelie Renzema is het naar huis sturen van leerlingen de laatste optie. De kinderen verdelen over andere klassen levert volgens haar een te hoge werkdruk op voor de andere docenten. 
</doc>
<doc id="344" genre="news" gender="?">
N-VA wil leiding nemen over coalitievorming: "Als informateur Heist uit impasse halen"
 "De gemeenteraadsverkiezingen zijn nu een week voorbij. Ik stel vast dat in Heist-op-den-Berg de grootste partij er tot op heden nog niet in gelukt is om een coalitie tot bestuur op de been te brengen. Ook al lijkt een oplossing misschien eenvoudig, toch is in Heist vandaag niet alles wat het lijkt." "Het lijkt me nu zinvol en wenselijk om een poging te ondernemen om uit deze impasse te geraken. Dat lukt alleen als alle puzzelstukjes eerlijk en oprecht op tafel gelegd worden. Daarom heb ik zonet het initiatief genomen om de partijen opnieuw te consulteren. Alleen zo zullen de mogelijke openingen dan wel hinderpalen opgelijst kunnen worden. Alleen zo zal een gedragen coalitie een eerlijke kans krijgen. Het is m’n ambitie om na deze informateursronde een voorstel te brengen van waaruit inhoudelijke samenwerkingsbesprekingen kunnen worden opgestart", zegt De Haes. "Zonet heb ik een e-mail gestuurd aan de partijen met bovenstaand verzoek, met concrete datumvoorstellen en met de vraag om snel een afspraak in te plannen. Wat betreft communicatie zal ik aan de partijen die toezeggen vragen om alle berichtgeving via mijn kanalen te laten verlopen", zegt hij. Wat de andere partijen daar van denken en of ze De Haes' voorstel om als informateur te fungeren accepteren, is voorlopig onbekend. Jan De Haes kwam op als lijstduwer voor N-VA bij de jongste gemeenteraadsverkiezingen en is sinds een jaar gedeputeerde bij de provincie. CD was bij de jongste verkiezingen na fors verlies nog nipt de grootste partij, maar heeft net als N-VA tien zetels veroverd. Lees meer over de stand van zake in deze analyse: 
</doc>
<doc id="345" genre="news" gender="?">
Rome ligt op ramkoers met Brussel  over begroting
 Italiaanse begroting De populistische coalitie verhoogt de uitgaven en dat is in strijd met afspraken in Europees verband. In haar eerste grote beleidsbeslissing heeft de populistische regering in Italië gekozen voor een ramkoers met de Europese Commissie en meeste EU-landen. Rome stuurde maandagavond een begroting ter goedkeuring naar Brussel die sterk afwijkt van eerdere afspraken. In plaats van het verder terugdringen van het begrotingstekort, om de enorme staatsschuld onder controle te houden, kiest de coalitie van Lega en Vijfsterrenbeweging voor een verhoging van de uitgaven. Vice-premier Di Maio, leider van de Vijfsterren, zei eerder deze maand : „Mijn doel is mijn medeburgers gelukkig te maken, en dat overstijgt de cijfertjes.” Om verkiezingsbeloftes als terugdraaien van de pensioenhervorming en invoering van een soort bijstand mogelijk te maken, wil het kabinet de uitgaven met ongeveer 37 miljard euro verhogen. Daartegenover staan extra inkomsten en bezuinigingen van ongeveer 15 miljard euro. Hierdoor komt het begrotingstekort dit en volgend jaar op 2,4 procent. Het voorgaande centrum-linkse kabinet had met Brussel afgesproken dat het dit jaar 1,6 procent zou zijn en volgend jaar 0,8 procent. Omdat Italië na Griekenland de grootste staatsschuld heeft in de eurozone, met 131 procent, en omdat Italië economisch tien keer groter is dan Griekenland, voorspellen veel analisten dat door deze Italiaanse begroting de euro opnieuw onder druk komt te staan. Commissievoorzitter Juncker heeft al gewaarschuwd voor „een nieuwe Griekse crisis, maar nu in Italië.” De lijn van het in juni aangetreden kabinet heeft Italië zelf al in de problemen gebracht. Het renteverschil tussen wat Italië en Duitsland moeten betalen op staatsleningen van tien jaar is met 1,5 procentpunt gestegen, wat tot hogere uitgaven voor de Italiaanse schatkist leidt. Di Maio noemde waarschuwingen van financieel deskundigen voor hogere rentekosten „een manier om de burgers te terroriseren”. De voorbije weken hebben Di Maio en Salvini hun plannen om de overheidsuitgaven te verhogen, gepresenteerd als een broodnodige correctie op het door Brussel voorgeschreven bezuinigingsbeleid. In opiniepeilingen steunt een meerderheid van de ondervraagden de plannen. Maar er is ook veel kritiek. De Italiaanse centrale bank en de parlementaire begrotingscommissie zeggen dat het kabinet rekent met een te optimistisch ingeschatte groei. Bovendien zijn veel plannen niet direct gericht op stimulering van de economie. Het kostbare terugdraaien van de pensioenhervorming, een paradepaardje van de Lega, zadelt toekomstige generaties volgens de baas van het staatspensioenfonds op met een schuld van 100 miljard euro. Het ‘burgerinkomen’ waar de Vijfsterren zich sterk voor hebben gemaakt, is meer gericht op consumptie dan op het zoeken naar werk. De gedeeltelijke belastingamnestie in de begroting wordt eerder als een cadeautje voor de valsspelers gezien dan als een manier om ondernemers weer te laten investeren. Di Maio sprak van „een nieuw sociaal contract” dat mensen compenseert voor de „diefstal” uit het verleden. In een vernietigend commentaar schreef La Repubblica: „Vijfsterren en Lega hebben een paar redenen om tevreden te zijn: ze hebben, in ieder geval gedeeltelijk, de beloftes gehandhaafd die ze voor de verkiezingen hebben gemaakt. Ze zijn alleen vergeten uit te leggen – aan ons en aan al hun kiezers – wie daarvoor betaalt, en tegen welke prijs.”
</doc>
<doc id="346" genre="news" gender="?">
De IC moet kiezen: de kanker- of de leverpatiënt?
 Personeelstekort  In de IC is een tekort aan verpleegkundigen. Dus academische ziekenhuizen kiezen wie als eerste wordt geopereerd. „Je gaat dan kijken: wie is sterk genoeg?” Om kwart voor acht vanochtend zag de puzzel er voor Diederik Gommers en drie collega-artsen zo uit: vier nieuwe patiënten waren hier aangemeld, op de intensive care. Maar er waren nul bedden vrij. Eigenlijk zijn er 12 bedden vrij, maar daar is geen personeel voor. Dus moet de afdeling het doen met 32 bedden. En in elk van die bedden – doodstille witte hokjes vol draden, apparaten en lichtjes – ligt iemand. Eén aangekondigde patiënt moest worden geopereerd aan de slokdarm, wegens kanker, en moest daarna naar de intensive care. Eén patiënt moest aan een hersentumor worden geopereerd en óók hier naartoe. Eén patiënt had leverfalen en kwam uit Breda – alleen de Erasmus MC en UMC Groningen kunnen ernstig leverfalen behandelen. En de vierde kwam van de post-anesthesie care unit . Gommers: „Je gaat dan kijken: wie kan er weg van de 32? Wie is sterk genoeg? Is er plek op de afdeling waar hij of zij naartoe moet?” De oplossing, vanochtend: drie patiënten zijn vervoerd naar andere intensive cares , in Den Haag en Rotterdam. De operatie aan de hersentumor is uitgesteld. De slokdarmoperatie is uitgevoerd. En zo gaat dat gepuzzel elke dag. Er zijn te weinig gespecialiseerde verpleegkundigen. Zo weinig, bleek gisteren, dat de academische ziekenhuizen dit kwartaal tien tot 15 procent van hun bedden ‘sluiten’. Ook het Erasmus MC waar Gommers de IC leidt. Ze leggen gewoon niemand in die bedden omdat er niemand is om voor de patiënt te zorgen. In Groningen (UMCG) zijn 90 van de 891 bedden in het hele ziekenhuis tijdelijk dicht. In Nijmegen (Radboud) zijn er dit kwartaal soms wel dertig bedden tegelijk gesloten, in Maastricht (MUMC) ook; dat is ongeveer 5 procent van hun bedden. Bij het VUmc in Amsterdam worden dertien van de zestien operatiekamers gebruikt. In het Amsterdamse ‘topklinische’ ziekenhuis OLVG worden zestien tot achttien van de 25 operatiekamers gebruikt. De woordvoerder van het OLVG: „De patiënten zijn er wel, maar het personeel is er niet.” In het AMC blijft een op de tien operatiekamers leeg. Voor de umc’s in Utrecht en Leiden geldt hetzelfde. Maandag meldden zich vijf verpleegkundigen ziek op de IC in het Erasmus MC, met de griep. ’s Nachts zorgt één ic-verpleegkundige voor twee patiënten. Overdag is het één verpleegkundige per patiënt. Vijf zieken, ’s nachts, is dus enkele bedden minder. Gommers: „Dan ga je kijken of je iemand kan inhuren via een uitzendbureau. Maar ook daar zijn alle gespecialiseerde verpleegkundigen op. De meesten zijn alweer maandenlang gebonden aan een ziekenhuis – omdat de schaarste groot is.” Bovendien, zegt Gommers, zijn zij per uur duurder dan de eigen mensen. „Aanvankelijk, toen verpleegkundigen zichzelf als zzp’er gingen verhuren, weigerden we ze in te huren. Maar dat kan niet meer. Ze zijn te hard nodig.” Alex Sminia (42) is zo iemand. Hij werkt sinds 15 jaar als zzp’er en brengt weer vele uren per week door op deze IC. „In 2008 waren we blij als we genoeg uren konden sprokkelen om van te leven. Nu zijn we onmisbaar. De markt is compleet gekeerd.” Dát kan Gommers bevestigen: „We vissen allemaal in dezelfde vijver.” Vanwaar dat grote tekort? Er is te lang een numerus fixus geweest op de HBO-verpleegkunde waardoor er te weinig verpleegkundigen werden opgeleid. Daarnaast verlieten velen het vak: ze vonden dat ze te hard moesten werken – ook ’s avonds en ’s nachts want een ziekenhuis draait 24/7 – voor wat ze verdienen. Dat is ongeveer 3.600 euro bruto voor een 36-urige werkweek, plus onregelmatigheidstoeslag, eindejaarsuitkering en vakantiegeld. In algemene ziekenhuizen verdien je iets meer. Gommers en collega’s broeden op noodmaatregelen om meer personeel te trekken. Ze willen deeltijd-verpleegkundigen, die bijvoorbeeld 28 uur per week werken, een extra bedrag geven als ze 36 uur gaan werken. „Dat is wel moeilijk te verkopen aan collega’s die 36 uur werken, voor het normale salaris. Dat besef ik. Maar we moeten íets.” Eigenlijk, zegt Gommers, willen zijn mensen gewoon waardering. „Dat krijgen ze enorm van patiënten. Dat zie je aan alle kaartjes die ze krijgen als iemand weer thuis is. Maar ze willen het ook van de leiding en de maatschappij.” Alex Sminia vindt dat hij een prachtvak heeft. „Ik zorgde 38 dagen elke dag voor één vrouw wier maag hersteld moest worden. Ik dacht dat ze het niet zou redden. Na die 38 dagen ben ik nog vier dagen mee geweest naar de afdeling waar ze terecht kwam. Ze is hersteld. Ik vergeet haar nooit meer en zij mij ook niet.”
</doc>
<doc id="347" genre="news" gender="?">
N-VA Polder neemt voortouw in coalitievorming
  Berendrecht-Zandvliet-Lillo - Na de overwinning van N-VA Polder in het district Berendrecht-Zandvliet-Lillo, heeft het bestuur van N-VA Polder, samen met de nieuw-verkozen raadsleden, maandagavond besloten om alle partijen in het Polderdistrict te contacteren voor een verkennend gesprek. Deze gesprekken zullen plaatsvinden op korte termijn. Aldus een persmededeling van N-VA Polder.
</doc>
<doc id="348" genre="news" gender="?">
Nieuw meubilair voor school de Zilverlinde
  Holsbeek - In de refter van school de Zilverlinde staan nieuwe tafels en stoelen. Het reftermeubilair van de school was aan vervanging toe. "Omdat deze ruimte ook gebruikt zal worden door het SLAC conservatorium om er muziekinitiatie te geven aan de kinderen van 6-7 jaar slaan we twee vliegen in één klap, en zorgen we voor een polyvalente ruimte", zegt schepen Dimitri Casteleyn (SP.A). Het nieuwe meubilair bestaat uit achttien verrijdbare tafels en tachtig stapelbare stoelen.
</doc>
<doc id="349" genre="news" gender="?">
Overbieden op huizen heel normaal
 Amsterdam - De gekte op de huizenmarkt drijft kopers tot het uiterste. Bij bijna de helft van alle te koop staande woningen betalen zij meer dan de vraagprijs, blijkt uit cijfers die het Centraal Bureau voor de Statistiek vandaag publiceert. Bij liefst één op de twintig verkochte woningen ligt de verkoopprijs zelfs meer dan tien procent boven de vraagprijs. Vier jaar geleden was dat beeld heel anders, zegt hoofdeconoom Peter Hein van Mulligen van het CBS. „In 2014 zagen we vooral uitschieters naar beneden, mensen die fors onder de vraagprijs een huis kochten. Maar inmiddels liggen de extremen juist aan de andere kant, en zijn er nog maar heel weinig woningen die ver onder de vraagprijs van eigenaar verwisselen.” Mogelijk ligt het aandeel huizen dat boven de vraagprijs van de hand gaat zelfs hoger. „We hebben alleen gegevens van woningen die makelaars online aanbieden”, zegt Van Mulligen. De grootste extremen zijn in de Randstad te vinden: om een doorsnee Amsterdams huis te bemachtigen, moeten kopers tegenwoordig bijna 5 procent meer bieden dan wat de verkoper vraagt. Haarlem, Almere en Utrecht volgen op gepaste afstand, met iets meer dan 1 procent hogere verkoop- dan vraagprijzen. Wat opvalt, zijn de grote ’olievlekken’ rond die steden. Niet alleen in Almere is overbieden inmiddels de gewoonste zaak van de wereld, ook in Lelystad en Dronten vangen steeds meer verkopers de vraagprijs of meer. Op dezelfde manier laat de huizengekte in Utrecht zich ook voelen in Woerden en Culemborg, en wordt er relatief veel overboden in het gebied tussen Velsen en Stede Broec – het ’overloopgebied’ van Amsterdam. Noord-Holland, Flevoland en Utrecht zijn ook de provincies waar de huizen het minst lang te koop staan. In Noord-Holland zitten er gemiddeld twee maanden tussen het te koop zetten en de handtekeningen bij de notaris. „Als je kijkt naar de tijd die het kost om een acceptabel bod te krijgen, heb je het eerder over dagen of weken”, schat Van Mulligen in. In Flevoland stonden huizen vier jaar geleden nog gemiddeld bijna een jaar te koop, nu is dat vier maanden. Bekijk ook: Bekijk ook: 
</doc>
<doc id="350" genre="news" gender="?">
ANALYSE. Dit staat er op 14 oktober op het spel in Pepingen
  Pepingen -  Met CD, LVB, N-VA, DVP en Groen kloppen er in Pepingen voor het eerst vijf partijen aan de deur bij de gemeenteraadsverkiezingen op 14 oktober. Wie van hen de moeilijke periode van onbestuurbaarheid kan doen vergeten, is de hamvraag.  Met CD, LVB, N-VA, DVP en Groen kloppen er in Pepingen voor het eerst vijf partijen aan de deur bij de gemeenteraadsverkiezingen op 14 oktober. Wie van hen de moeilijke periode van onbestuurbaarheid kan doen vergeten, is de hamvraag. Heb je nog geen idee op wie je zondag gaat stemmen?  Wie zijn al die mensen die naar je stem vissen?
</doc>
<doc id="351" genre="news" gender="?">
Bestuur en spelers van Waasland-Beveren ondervraagd in onderzoek “Propere Handen”
  De bestuurstop en enkele spelers van Waasland-Beveren zijn ondervraagd in het kader van het onderzoek “Propere Handen”. Voorzitter Dirk Huyck en zijn CEO Olivier Swolfs werden gisteren meegenomen voor verhoor en zijn vandaag weer vrijgelaten. Ook enkele spelers werden aan de tand gevoeld.  De bestuurstop en enkele spelers van Waasland-Beveren zijn ondervraagd in het kader van het onderzoek “Propere Handen”. Voorzitter Dirk Huyck en zijn CEO Olivier Swolfs werden gisteren meegenomen voor verhoor en zijn vandaag weer vrijgelaten. Ook enkele spelers werden aan de tand gevoeld. De speurders kregen Waasland-Beveren in het vizier toen ze onderzoek deden naar de matchfixing rond spelersmakelaar Dejan Veljkovic. Die poogde vorig seizoen KV Mechelen in eerste klasse te houden. Mogelijk heeft Veljkovic, al dan niet door gebruik te maken van tussenpersonen, spelers van Waasland-Beveren benaderd om met opzet slecht te spelen tegen Malinwa op de slotspeeldag. KV won de wedstrijd met 2-0 maar degradeerde toch omdat Eupen met ruimere cijfers won tegen Moeskroen.
</doc>
<doc id="352" genre="news" gender="?">
Voltreffers in prettig zaakje – hier eten de Japanners zelf
 Even leek het of we in een scène van de film Lost in translation zaten. We bestelden, en nog eens, en nog eens en steeds kregen we een dikke duim van de Japanse man in de bediening. „Goed bezig”, zeiden we tegen elkaar, „zelfs de bediening is enthousiast over onze keuze.” Totdat we na drie voorgerechten ook nog drie hoofdgerechten, waaronder twee stevige noedelgerechten en een stevige Japanse pannenkoek plus een bonusschaaltje gebakken rijst op tafel kregen. „De zetmeelcomponent is sterk vertegenwoordigd”, bromde de één. „Dit krijg ik nooit op”, verzuchtte de ander. Het kwam zo. We kregen een tip van de chef van een high end Aziatisch restaurant en niet veel later bevestigde een Japanse inwoner van Amstelveen het: bij Ishii Okonomiyaki eet je zoals bij de Japanners thuis. Geen sushi en sashimi, maar Japanese homecooking , authentiek en betaalbaar omdat het geld niet in de inrichting is gestoken. De Japanners in Amstelveen, het grootste deel van de gemeenschap woont daar, komen er graag. Sfeer eenvoudig, prettig zaakje waar Japanners graag komen Eten authentiek en uitdagend, echt iets anders dan een sushibar Prijs we bestelden te veel en gaven 95 euro uit, maar 60 euro voor twee personen, inclusief drank, is goed te doen Ishii Okonomiyaki Kostverlorenhof 58, Amstelveen www.facebook.com/ishii.okonomiyaki De naam van de zaak verwijst naar de belangrijkste schotel die het zaakje serveert: okonomiyaki, een koolpannenkoek met barbecuesaus en mayonaise, het gerecht dat ons uiteindelijk ook definitief vloert. Niet omdat het niet lekker is, maar omdat we dan al véél te veel achter de kiezen hebben. Omdat we de weg kwijt zijn op de menukaart die uit tientallen, nee, zelfs meer dan honderd gerechten bestaat. Omdat onze beheersing van het Japans niet toereikend is, zeg maar gewoon afwezig, en de man in de bediening niet al te best Engels spreekt. Misverstanden alom, maar het is na een avondje Babylonische spraakverwarring duidelijk dat Ishii Okonomiyaki iets bijzonders is. De avond begint met een gastvrije ontvangst, groene thee (3,-) en koude sake (18,- per 300 ml). Dat laatste is een subtiel drankje, liefhebbers zweren bij koude; warme rijstwijn zou de inferieure kwaliteit camoufleren. We zitten op Spartaanse banken met ultradunne kussentjes, er klinkt kitscherige pop uit de geluidsboxen en er staan rijen dik manga’s, Japanse stripboekjes, om ons heen. Verder is er vooral de opperste concentratie van de koks die aan de teppan, de grillplaat, of de snijplank staan. Onze eerste gerechten zijn voltreffers: kiriboshi daikon nimono (7,-), een stoof van winterradijs met sojasaus (7,-), en tako kyuri sunomono (7,-), gepicklede inktvis met wortel en komkommer. Allebei fris, hartig en doordringend tegelijk. Tussendoor bestellen we yaki gyoza (7,-), gestoomde en gegrilde envelopjes van deeg, rijk gevuld met onder meer pittige fijngesneden groenten en vlees. Als extraatje wordt er een schaaltje edamame, groene sojaboontjes, met zout op tafel gezet, een welkome afwisseling. En dan komen dus die drie hoofdgerechten, waarvan Ishii yaki (21,-) de belangrijkste: een pannenkoek van deeg van bloem, kool, nagaimo (Japanse wortel) en ei, dat op een plaat – de teppan – wordt gebakken en belegd met stukjes buikspek, rundvlees, inktvis en er ligt een gebakken ei op. Het wordt afgemaakt met speciale saus, iets zoeter dan worcestersaus, Japanse mayonaise, gedroogde en gefermenteerde tonijnvlokken en reepjes gember. Het is hartig, het is veel en het is iets wat we nog nooit geproefd hebben en waarvan we vermoeden dat het ook na een avondje stappen goed dienst kan doen. De bereiding van dit gerecht duurt een half uur, omdat alles vers wordt gemaakt en gaar moet worden, maar het is het wachten waard. Daarnaast eten we twee soorten noedels (14,- en 19,-), waarvan één met stukjes inktvis, Japanse bruine sojasaus, worcestersaus en een kaneelachtige, zoete smaak... lekker! En alsof we tekort komen, schuift de kok ook nog een schaaltje gebakken rijst met knoflook, peper en kleine garnaaltjes voor onze neus. Nee, evenwichtig was onze avond authentiek Japans eten niet, maar dat lag aan ons. Volgende keer moeten we niet nuffig doen en de Nederlandse man die ook in de zaak werkt om tekst en uitleg vragen. Been there, done that? Nee dus.
</doc>
<doc id="353" genre="news" gender="?">
Facelift voor fietsoversteken
  Sint-Niklaas - De Waaslandroute voor fietsers kreeg op een reeks plekken een facelift. In Sint-Niklaas werden oversteken aangepakt. De fietser krijgt meer en meer extra faciliteiten op de openbare weg. Belangrijk is dan ook de veiligheid van zowel automobilisten als fietsers. De Waaslandroute kreeg onder meer een fietsoversteek op het Westerplein. Op de rijbaan is nu een rood veld zichtbaar met duidelijk aangegeven voorrang voor fietsers. Aan de Westerstraat is de fietsstraat zodanig ingericht dat auto's niet harder dan 30km per uur mogen rijden. Aan de Spoorweglaan is een dubbelrichtingfietspad gerealiseerd en het kruispunt Driekoningen is uitgerust met drukknoppen en kreeg in zijn totaliteit een grondige facelift. Noordlaan met een 2,50 meter breed fietstraject en de fietsbrug aan Vijfstraten zijn voorzien voor 2019/2020. De bovenlokale Waaslandroute krijgt dus een steeds maar veiliger profiel.
</doc>
<doc id="354" genre="news" gender="?">
Noch Stassen, noch Denert. CD&V maakt het ondenkbare waar en zet alle favorieten buitenspel.
  Kruibeke - De politieke knoop in Kruibeke was zo goed als ontrafeld, maar CD heeft er uiteindelijk een onverwachte twist aan gegeven. Samen met het partijbestuur heeft CD beslist om het water in te gaan met N-VA, in plaats van SVK waar ze al een mondeling akkoord mee hadden bereikt. Dimitri Van Laere (N-VA) zal de eerste drie jaren als burgemeester optreden en Filip Vercauteren (CD) neemt de fakkel nadien over. Zowel Antoine Denert als Jos Stassen bijten in het zand voor de sjerp. Vorig weekend kondigden zowel SamenVoorKruibeke kopstuk Jos Stassen als CD lijsttrekker Filip Vercauteren een nagenoeg zekere coalitie aan om Kruibeke opnieuw samen te besturen. Het concrete voorstel moest maandagavond enkel nog goedgekeurd worden door het partijbestuur van CD Daar werd het voorstel afgekeurd en ontstond een compleet nieuwe wending in het debacle. "Een week na de verkiezingen hebben wij beslist om opnieuw te besturen en dit te doen samen met N-VA", klinkt het bij CD "Ondanks de mindere verkiezingsuitslag willen we met opgeheven hoofd vooruitkijken en verder bouwen aan de toekomst. Voor een aantal belangrijke punten vinden we een bondgenoot in N-VA. Door een interne reorganisatie van N-VA is het mogelijk om met een meerderheid een stabiel beleid te garanderen." Deze wending valt niet overal in goede aarde. Huidig burgemeester Jos Stassen (SamenVoorKruibeke), die de verkiezingen won, is gedegouteerd door de beslissing. "Er zijn vier mensen van D.E.N.E.R.T. overgelopen waardoor deze nieuwe coalitie is kunnen ontstaan", zegt Stassen. "Dit is een ongezien verraad binnen de politiek en wordt een drama voor Kruibeke. De persoonlijke realtie tussen mezelf en de spilfiguren is bij deze dan ook voorbij. Kruibeke zal binnenkort bestuurd worden door de minst betrouwbare personen van Kruibeke. Het is een pure schande." Stassen verwijst met die uitspraak naar N-VA lijsttrekker Van Laere en Vercauteren van CD, die elk respectievelijk drie jaar de sjerp zouden dragen. Meer info volgt.
</doc>
<doc id="355" genre="news" gender="?">
“Carnaval is een verslaving geworden”
  Wevelgem -  Prins carnaval van Gullegem was hij al, nu is Vincent Verstraete klaar om onze provincie te veroveren. Op 6 oktober strijdt hij in Mesen voor de titel Prins Carnaval West-Vlaanderen bij de carnavalsraad.  Prins carnaval van Gullegem was hij al, nu is Vincent Verstraete klaar om onze provincie te veroveren. Op 6 oktober strijdt hij in Mesen voor de titel Prins Carnaval West-Vlaanderen bij de carnavalsraad. Hoewel carnaval officieel te slapen ligt, staat Vincent Verstraete (41) elke morgen op met een alaaf. De Prins carnaval bij de orde van de Vlaskapelle van Gullegem anno 2017 zit namelijk in de laatste rechte lijn richting de verkiezing van Prins Carnaval West-Vlaanderen bij de carnavalsraad. Op 6 oktober gaat hij de strijd aan met een Oostendse collega. Die zal alvast nog een serieuze tand moeten bijsteken om Vincent te verslaan. “Ik ben al een jaar bezig met mijn campagne. Elk weekend schuim ik eetfestijnen en bals af om wat promotie te maken”, zegt de carnavalist. En zeggen dat hij vroeger podiumvrees had. “Die show hield me tegen, maar nu ik er eenmaal van geproefd heb, is het een verslaving geworden.” Hij is dan ook helemaal klaar om de West-Vlaamse titel te veroveren. Zijn show zit al helemaal in elkaar. “Ik ken hem al van buiten. Het thema wil ik niet verklappen, maar het is gelinkt aan mijn oude job in het nachtleven”, zegt hij met een knipoog. “Ik krijg daarbij ook heel wat hulp van basketbalclub Gullegem waar mijn zoon Milan speelt.” Achilleshiel Toch leek de verkiezing aan een zijden draadje te hangen. “Op 1 september heb ik mijn achillespees verrekt en daardoor zat ik even in het gips. Het eerste moment heb ik echt geweend, ik dacht dat alle moeite voor niks was”, vertelt Vincent. “Gelukkig heb ik een goeie kinesist die me helemaal klaarstoomt. Hij komt zelfs naar de verkiezing om me op te lappen indien nodig. Die blessure is de enige stress die ik heb.” Vincent trommelde al zo'n 150 Gullegemnaars op om mee te gaan naar het kleine Mesen. Alles om hem aan de overwinning te helpen. “Voor mij zou die titel de mooiste eer ooit zijn. Ik zou ook de eerste Gullegemnaar zijn die hem wint.”
</doc>
<doc id="356" genre="news" gender="?">
Inbraak OCMW-gebouw
  Diest - In een vergaderzaal van het OCMW van Diest werd woensdag een inbraak vastgesteld.  De politie van de zone Demerdal DSZ (Diest – Scherpenheuvel-Zichem) kreeg de melding van de inbraak woensdag om 14 uur. Een raam werd opengebroken om het gebouw te betreden. De lokalen werden doorzocht. Een beamer werd ontvreemd.
</doc>
<doc id="357" genre="news" gender="?">
Motorrit voor Into My Arms bracht 5.000 euro op
  Halle / Pepingen - Op zondag 30 september organiseerde enkele sympathisanten van de werkgroep Into My Arms een motorrit van Halle naar Frankrijk en terug. 's Avonds stond er een barbecue op het programma in Bellingen. De motorrit lokte heel wat deelnemers zodat het evenement uiteindelijk 5.000 euro opbracht voor het Kom op tegen Kanker-project Into My Arms uit Beert.
</doc>
<doc id="358" genre="news" gender="?">
Beeld van de Week
  Maldegem - Landschapsfotograaf kwam deze week terug met dit fraaie plaatje uit de Passiedreef te Donk. "Een van de uithoeken van Maldegem aansluitend op West-Vlaanderen waar tal van fietsroutes samenkomen, badend in een gezellige atmosfeer."
</doc>
<doc id="359" genre="news" gender="?">
Het gaat pas mis als Mercury uit de kast komt
 Freddie Mercury Freddie Mercury worstelt in de nieuwe film over zijn leven met zijn anders zijn. Niet alleen zijn geaardheid is een gevecht, ook zijn niet-westerse achtergrond. Thuis bij de ouders van Freddie Mercury hangt een portret van de Britse koningin Elizabeth II aan de muur. Aan het begin van Bohemian Rhapsody , de film over het leven van de Queenzanger, zie je zo meteen een aardige verwijzing naar de naam van de rockband die de zoon straks gaat oprichten. Maar het portret van The Queen is ook een verwijzing naar wat hun beroemde zoon nastreefde: Britser dan Brits worden. Net als andere migranten uit de oude koloniën probeerden zij onzichtbaar op te gaan in de Britse samenleving. Maar voor onzichtbaarheid had de zoon niet zo’n talent. Mercury heette eigenlijk Farrokh Bulsara, hij was een gevluchte Parsi van Zanzibar. Vanaf zijn achtste zat hij op een kostschool in India – als eenzaam kind, ver van zijn familie. Zijn schoolgenoten pestten hem daar omdat hij vooruitstekende tanden had. Pas op zijn zeventiende kwam hij naar Engeland. Mercury poetste tijdens zijn leven zijn verleden als niet-westerse asielzoeker grondig weg, maar in Bohemian Rhapsody krijgt het alsnog de nodige aandacht. De eerste zin die we horen in de film is van een collega-bagagesjouwer die de jonge Mercury uitscheldt voor „ paki ”. En even later, als hij voor het eerst het podium betreedt, roept ook een toeschouwer: „Wie is die paki ?” Meteen hierop begint Mercury aan zijn bekende theatrale poses – eerst nog wat onwennig op het kleine podium – en laat hij zijn unieke, vier octaven bestrijkende stem horen. Op dat moment heeft hij zijn afkomst van zich afgeschud. Die migratie-achtergrond draagt bij aan het verhaal van de beroemde maar eenzame man die worstelt met anders zijn. Waarbij in de film zijn seksuele geaardheid de meeste aandacht krijgt. Want in het Engeland van begin jaren zeventig kon je maar beter niet openlijk homo of migrant zijn. Zeker niet in de hardrockscene, die wordt gedomineerd door witte heteromannen. Gelukkig voor Mercury was er glamrock. In de glam (meer een kleding- dan een muziekgenre) draaide het om ambiguïteit, in gender en seksualiteit. Zwaar opgemaakte mannen met lang haar en vrouwelijke kleding. Bowie die tongde met Lou Reed, zonder dat het hun hetero-imago aantastte. Want vreemd genoeg was homoseksualiteit zo’n groot taboe dat overduidelijk ermee flirten het conservatieve publiek niet opviel. Het werd gezien als behorende tot de malle fratsen van de rockster. Binnen de glamrock kon Mercury zich veilig ontplooien. Het maken van de film was een zware bevalling die acht jaar duurde. Ongeveer iedereen werd vervangen. De regisseur die nu op de aftiteling staat, Bryan Singer ( X-Men , #MeToo ) is in werkelijkheid vorig jaar al ontslagen. De film wisselde twee keer van hoofdrolspeler. Komiek Sacha Baron Cohen ( Borat ) stapte op na ruzie met de overgebleven Queenleden, die als producers op de rol staan. Cohen vreesde een heiligenleven, de Queenleden vreesden een farce. De bemoeienis van Queenleden Brian May en Roger Taylor kan wel eens verantwoordelijk zijn voor de moeizame geboorte, en voor de problematische manier waarop Mercury’s homoseksualiteit in de film wordt behandeld. Hun visie hierop was eerder te zien in de documentaire Freddie Mercury: The Great Pretender (Rhys Thomas, 2012). Volgens de film gaat het helemaal mis met Mercury zodra hij uit de kast komt. Hij raakt zijn vrouw kwijt, en terwijl de andere bandleden een gezin krijgen, zit hij eenzaam in zijn koude edwardiaanse stadspaleis. De duivelse manager-minnaar Paul Prenter leidt hem vervolgens op het slechte pad van seriële seks, extravagante feesten en slechte discomuziek. „Beëlzebub has a devil put aside for me!” Deze Prenter, een soort homoversie van Yoko Ono, vervreemdt hem van de andere Queenleden. In de film zijn zij jongens van de gestampte pot die oogrollend het excentrieke gedrag van praalhans Mercury aanzien. „Je zit in een rockband, niet in de Village People!”, bijten ze hem toe. In de film zien we Mercury maar twee keer vluchtig een man kussen. Verder geen herenliefde in beeld. De moraal van de film: uit de kast komen leidt tot eenzaamheid, coke, disco en aids. Niet zo’n leuke boodschap voor de jonge gays in de bioscoopzaal voor wie Mercury juist een rolmodel kan zijn. Verder doet ze af van het belang van Mercury’s extravagante persona voor de band. Mercury over the top ? Zeker, maar de muziek van Queen was ook over the top . Queen was een band waarbij de parodie al was ingebakken. De campy overdrijving hoorde erbij. En ook de seksuele ambiguïteit: toen Mercury in 1978 voor het eerst in zijn leren pak verscheen, vond de blij verraste hetero-fan bij de elpee Jazz een poster ingesloten van naakte meisjes op racefietsen die hij met een gerust hart in de autogarage kon ophangen. En ging het werkelijk bergaf met Queen doordat Mercury fratsen kreeg? In populariteit zeker niet. Queen kreeg pas echt wereldroem in 1985, na hun tv-concert op het festival Live Aid. In de film is dit het eindpunt. Artistiek gezien was het in 1980 al afgelopen met de band. Maar dat had niet zoveel met Mercury’s veranderde gedrag te maken. Net als vele popartiesten uit de jaren zeventig, had Queen moeite om de omschakeling naar de jaren tachtig te maken. Nee, niet Freddie’s snor en zijn leren pet verpestten het voor Queen, maar de aanschaf van een partij goedkoop klinkende synthesizers. NRC Film De nieuwste recensies en de beste filmstukken van NRC. Het lijkt alsof Mercury vrede had met zijn geaardheid. Hij kwam nooit publiekelijk uit de kast, maar hij maakte er ook geen geheim van. Op het podium en daarbuiten was het zichtbaar voor iedereen die het wilde zien. Net als later George Michael vond hij het verder een privézaak. Een dag voor zijn dood in 1991 maakte hij bekend dat hij aids had. Ook met zijn Parsi-achtergond heeft hij zich verzoend. Zijn uitvaart was in de zoroastrische traditie van zijn ouders. Op zijn gedenksteen staat zijn geboortenaam: Farrokh Bulsara.
</doc>
<doc id="360" genre="news" gender="?">
Britse privacywaakhond legt boete van half miljoen op aan Facebook
 Facebook krijgt de boete omdat de autoriteit vindt dat het niet voldoende heeft gedaan om de persoonlijke gegevens van haar gebruikers te beschermen. De Britse privacywaakhond heeft Facebook een boete van 500.000 pond (565.323 euro) opgelegd voor zijn aandeel in het Cambridge Analytica-schandaal. Het is de maximale boete die autoriteit Information Commissioner’s Office (ICO) kan opleggen, maar voor het sociale netwerkbedrijf is het vooral een symbolisch bedrag. Facebook krijgt de boete omdat de autoriteit vindt dat het niet voldoende heeft gedaan om de persoonlijke gegevens van gebruikers te beschermen. Bovendien zijn gebruikers niet adequaat geïnformeerd toen bleek dat persoonlijnke informatie werd gebruikt door partijen buiten Facebook. Waakhond ICO kondigde de boete in juli dit jaar al aan , maar Facebook kreeg voor het zover was nog de kans om te reageren. De reactie van Facebook is niet openbaar gemaakt. De strafmaat bleef echter onveranderd. Facebook verleende appontwikkelaar ‘This Is Your Digital Life’ toegang tot de gegevens van zo’n 87 miljoen gebruikers wereldwijd. De data werden verzameld voor wetenschappelijke onderzoek, maar de onderzoeker in kwestie verkocht de informatie door aan Cambridge Analytica. Het data-analysebedrijf gebruikte de data vervolgens weer voor advertentiecampagnes en politieke campagnes. Het bleek niet alleen te gaan om publiek toegankelijke informatie (interesses en politieke overtuigingen bijvoorbeeld), ook privéberichten van gebruikers onderling bleken geraadpleegd. In totaal werd gegevens van zo’n 2,7 miljoen Europeanen buitgemaakt. De autoriteit houdt Facebook verantwoordelijk voor het verzamelen en verstrekken van de gegevens van Britse gebruikers en stelt dat het platform als dusdanig ook verantwoordelijk is voor de privacyschending tussen 2007 en 2014. De zaak groeide uit tot het grootste privacyschandaal bij het medium ooit. De boete is voor Facebook maar een schijntje aangezien het in het eerste kwartaal van dit jaar al bijna twaalf miljard dollar omzette. Vermoedelijk was de boete veel hoger uitgevallen als het schandaal na de invoering van de nieuwe Europese privacywetgeving had plaatsgevonden. Die boetes kunnen volgens persbureau Reuters namelijk oplopen tot 4 procent van de wereldwijde omzet of twintig miljoen euro. Het is overigens niet de eerste keer dat het social media-bedrijf onder de loep wordt genomen vanwege privacyschending - ook de Amerikaanse mededingingsautoriteit FTC en de Irish Data Protection Commissioner (DPC) van de Europese Commissie doen onderzoek. De FTC onderzoekt de Cambridge Analytica-affaire maar het onderzoek van de DPC staat daar weer los van - de Europese data-autoriteit wil weten hoe het kan dat wachtwoorden van zo’n vijftig miljoen gebruikers door hackers zijn gestolen.
</doc>
<doc id="361" genre="news" gender="?">
Organisatoren Gentse Feesten stellen toekomstvisie voor: "Meer subsidie, minder blik"
  Gent - Meer subsidies en minder blik. Dat is volgens de pleinorganisatoren van de Gentse Feesten nodig om de Feesten ook in de toekomst gratis te houden. Alle tien ondertekenden ze een memorandum dat maandag aan de Gentse politiek werd voorgesteld. Dat de organisatoren meer willen samenwerken was voor schepen van Feestelijkheden Christophe Peeters (Open VLD) een “grote openbaring”. “Neen, het is geen pamflet en neen, het is geen evaluatie van de afgelopen zes jaar.” Ivan Saerens, organisator van alles wat zich tijdens de Gentse Feesten afspeelt op het Sint-Baafsplein, kon maandag niet genoeg benadrukken dat het memorandum dat hij samen met de negen andere pleinorganisatoren opstelde en ondertekende “een projectie van de toekomst is”. In dat memorandum doen de organisatoren van het Braunplein, Polé Polé, de Groentenmarkt, de Korenmarkt, Boomtown, Het Laurentplein, het Sint-Baafsplein, het Veerleplein, de Vlasmarkt en Trefpunt een aantal aanbevelingen aan de Stad. “Zo willen we ook in de toekomst veilige, kwalitatief hoogstaande en gratis Gentse Feesten kunnen blijven organiseren”, zeggen de ondertekenaars. Onder de organisatoren is er voorlopig geen draagvlak om de Gentse Feesten betalend te maken. “De grote meerderheid is voor gratis Feesten, maar er bestaat een spanningsveld”, zegt Ivan Saerens. Lucien De Vos van de Korenmarkt zegt dat niet meer gratis “doenbaar” is. “Laat ons werken met een cashless kaartensysteem tegen 2020”, zegt De Vos. “Zorg dat je met die kaart ook het openbaar vervoer kunt nemen en een museum binnen mag”, gaat De Vos verder. “We zouden daar een grote overkoepelende sponsor voor kunnen zoeken. De bank KBC zou al interesse hebben. Geef het eten terug aan de restaurants en de drank aan de cafés en laat de cafés tien cent per pint overmaken aan de pleinorganisatoren.”  Schepen van Feestelijkheden Christophe Peeters (Open VLD) luisterde aandacht en hoorde een aantal opvallende dingen. “We gaan het openbaar domein niet privatiseren en restaurants, cafés en nachtwinkels niet verbieden om te verkopen wat ze de andere 355 dagen van het jaar ook verkopen”, zegt Peeters. Dat laatste wil niet zeggen dat er niets meer kan gebeuren. “Glas hebben we verboden op veiligheidsgronden. Nu we werken met herbruikbare bekers kunnen we blik en PET misschien verbieden op milieugronden”, zegt Peeters. Peeters is niet tegen een subsidie voor meerdere jaren, maar waarschuwt de organisatoren voor de gevolgen: “Dan moeten er garanties komen voor de kwaliteit. Bovendien is er nu een soort van alleenrecht voor de organisatoren. Dan zullen ze moeten openstaan voor concurrentie. Er is trouwens geen enkele juridische basis voor het feit dat het jaar na jaar dezelfde organisatoren zijn”.  De schepen van Feestelijkheden zegt ook dat het financiële heil niet alleen vanuit de Stad kan komen. “De Stad steekt tussen de 2,5 en 3 miljoen euro in de Gentse Feesten. Iets meer dan een miljoen euro gaat naar de subsidies en daarvan gaat 700.000 euro naar de grote pleinen. Daar kan nog wel iets bijkomen, maar niet veel. Vlaanderen zou wel eens mogen tussenkomen.” Tot slot is Peeters enorm blij met de samenhorigheid van de organisatoren: “Ik hoor spreken over samen subsidiedossiers indienen, een cashless systeem, overheadkosten delen, samen sponsors zoeken, … Dat is een gelukkige evolutie en ik ben blij dat het inzicht eindelijk gekomen is. Zes jaar geleden was dat nog taboe.”
</doc>
<doc id="362" genre="news" gender="?">
Staat betaalde getuigen in zaak-Poch
 De Nederlandse staat betaalde jarenlang mee aan de advocaatkosten van de drie piloten die moesten getuigen in de zaak tegen Julio Poch. Dat terwijl verzoeken om financiële bijstand van de Argentijnse piloot categorisch werden geweigerd. Dat blijkt uit de Kamerbrief van justitieminister Grapperhaus over de kwestie. Poch en zijn advocaten zijn verbijsterd. Voormalig Transavia-piloot Julio Poch zat acht jaar lang vast in een Argentijnse gevangenis na beschuldigingen van collega’s dat hij in het verleden meewerkte met zogeheten dodenvluchten. Eind vorig jaar werd hij door de Argentijnse rechter vrijgesproken. Al die jaren werd Poch bijgestaan door advocaten in Nederland en Argentinië. Hoewel de zaak door Nederland onder de aandacht is gebracht van de Argentijnen, wil Nederland tot op de dag van vandaag niet bijdragen aan de juridische kosten van Poch. Justitieminister Grapperhaus wees maandag nog een schadeclaim van Poch van de hand. Maar nu blijkt dat het Openbaar Ministerie drie getuigen wel heeft gecompenseerd. In beantwoording van Kamervragen over de kwestie, schrijft minister Grapperhaus van Justitie en Veiligheid: het OM heeft mij bericht dat de Nederlandse getuigen die belastend hebben verklaard over de heer Poch hierdoor dusdanig persoonlijk nadeel hebben ondervonden en in onzekerheid verkeerden over hun rol in het proces in Argentinië, dat zij zich genoodzaakt voelden zich juridisch bij te laten staan.” Het OM heeft de kosten daarvan in 2010 en 2011 gedeeltelijk vergoed, staat in de brief. De Nederlandse advocaten van Poch, Geert-Jan Knoops en zijn kantoorgenoot Carry Hamburger, zijn van hun stoel gevallen door het nieuws. „Dit is nieuwe informatie”, zegt Geert-Jan Knoops. „Julio Poch is hier verbaasd over. Het tart het rechtsgevoel van de heer Poch.” „Dit is een krankzinnige brief”, vult Hamburger aan. „We vragen ons af of men achter de coulissen wel goed geïnformeerd is. Als ik de brief lees, is de Tweede Kamer niet juist geïnformeerd.” Julio Poch heeft volgens zijn advocaten in de acht jaar dat hij verdachte is geweest meerdere verzoeken voor financiële bijstand gedaan. Knoops: „Dit is steevast afgewezen, met als argument dat er geen Nederlands belang was. Maar de argumenten die nu in de brief genoemd worden om de getuigen wel te compenseren, passen een op een op de situatie van Poch.” Geert-Jan Knoops, advocaat van Julio Poch. Ⓒ ANP Op zichzelf is het niet vreemd dat getuigen in een slepende rechtszaak als die van Poch financieel worden ondersteund, erkennen ook de advocaten van Poch. „Ook in de zaak tegen de mariniers van de treinkaping van De Punt is dat gebeurd. Er is op zich niets mis mee, maar de discrepantie in deze zaak met iemand acht jaar wegzetten en niet ondersteunen en de getuigen wel, is vreemd”, zegt Hamburger. De advocaten kondigen aan definitief een juridische procedure te beginnen. „Pogingen om informeel met de minister aan tafel te zitten, zijn niet gelukt. We gaan dus nu de formele route bewandelen. Over dit punt is in de rechtszaal nog niet het laatste woord gezegd”, aldus Knoops. Bekijk ook: De advocaten hadden nog hoop de zaak zonder juridische strijd te kunnen oplossen. „De minister heeft ons toegezegd om met hem samen te komen over deze zaak maar is dit helaas niet nagekomen. In januari is de aansprakelijkheidsstelling uitgegaan en na tien maanden komt er deze brief die nietszeggend is.” Bovendien is er nog een belangrijk punt, vinden de advocaten. „De vergoeding aan de drie getuigen laat zien dat Nederland wel degelijk een vinger in de pap heeft gehad in de rechtsgang in Argentinië.” De advocaat van de drie getuigen, Liesbeth Zegveld, was nog niet bereikbaar voor commentaar. Bekijk ook: 
</doc>
<doc id="363" genre="news" gender="?">
Kleinverdieners zagen sinds 2010 als enigen koopkracht stijgen
 De rest van de Nederlanders, zowel werkenden als gepensioneerden, kunnen nu minder kopen van hun inkomsten dan acht jaar geleden. Werkenden en gepensioneerden met lage inkomens - minimumloon of alleen een AOW - hebben sinds 2010 als enigen hun koopkracht zien stijgen. Huishoudens die meer verdienen, gingen er zonder uitzondering op achteruit. Dat staat in een dinsdag gepubliceerd rapport van het onafhankelijke Nationaal Instituut voor Budgetvoorlichting (Nibud), in opdracht van ouderenpartij 50Plus. Onder de werkenden verbeterde alleen de koopkracht van alleenstaanden en stellen met een minimumloon. Zij gingen er respectievelijk 2,8 en 0,4 procent op vooruit. Ook gepensioneerden met alleen een AOW-uitkering kunnen nu meer kopen van hun inkomen dan acht jaar geleden: 4,4 procent voor alleenstaanden, en 2,3 procent voor stellen. De laatste groep waarvan de koopkracht toenam (met 2,7 procent), is die van de alleenstaande AOW’ers met een aanvullend pensioen van vijfduizend euro. Verder staan zo’n beetje alle Nederlanders er nu slechter voor dan in 2010. Alleenstaande ouderen met een pensioen van jaarlijks 30.000 euro leverden bijvoorbeeld 11,2 procent in, oftewel bijna driehonderd euro per maand. Andere gepensioneerden gingen er enkele tientallen tot ruim tweehonderd euro op achteruit. Oorzaak van de koopkrachtverslechtering onder ouderen is volgens het Nibud dat de pensioenen niet meestijgen met de inflatie. Pensioenfondsen hebben een te lage dekkingsgraad om de pensioenen te indexeren. Daarnaast profiteren ouderen met hogere inkomens sinds 2014 veel minder van de algemene heffingskorting. Van die laatste factor hebben ook werkenden die meer verdienen dan het minimumloon last. Hoe hoger de inkomens, hoe groter de koopkrachtvermindering. Tweeverdieners waarvan de ene partner modaal verdient (37.000 euro per jaar) en de andere twee keer modaal, hebben 5,4 procent ingeleverd - maandelijks driehonderd euro. Bij de werkenden verslechterde de koopkracht van alleenstaanden die twee keer modaal verdienden het meest, met 7,9 procent. Vorige maand rekende ook het Centraal Bureau voor de Statistiek (CBS) al uit dat het niet goed gaat met de koopkrachtontwikkeling. In 2017 groeide de koopkracht gemiddeld met 0,5 procent, terwijl de economische groei bijna 3 procent bedroeg. De koopkracht van bijna de helft van de Nederlanders ging erop achteruit. “Een matig resultaat”, aldus CBS-hoofdeconoom Piet Hein Mulligen.
</doc>
<doc id="364" genre="news" gender="?">
Oud-premier Wim Kok overleden (80)
 Kok overleed op 80-jarige leeftijd in een ziekenhuis in Amsterdam, in bijzijn van zijn vrouw Rita, zijn kinderen en kleinkinderen. Oud-premier Wim Kok is overleden. Dat heeft zijn familie zaterdagavond bekendgemaakt. Kok overleed in het ziekenhuis in Amsterdam aan de gevolgen van een hartkwaal. Hij 80 jaar geworden. Acht jaar lang, van 1994 tot 2002, leidde Kok als minister-president namens de PvdA twee kabinetten Paars. Eerder was Kok ook twaalf jaar vakbondsvoorzitter, zestien jaar PvdA-leider en vijf jaar minister van Financiën. Na zijn premierschap bekleedde Kok meerdere commissariaten. Als premier regeerde Kok in tijden van economische voorspoed. Het begrotingstekort liep terug, de banengroei piekte. Zijn kabinet Paars was in 1994 een doorbraak: de eerste coalitie na 1918 zonder de confessionele partijen. Internationaal maakte Kok in de jaren negentig naam als wegbereider van het poldermodel en geestelijk vader van de zogeheten Derde Weg, die de verzorgingsstaat koppelde aan ongebreideld marktkapitalisme. Koks grote populariteit onder de bevolking kalfde tijdens zijn tweede termijn als premier af. Het paarse kabinet kwam symbool te staan voor een regenteske bestuursstijl, lange wachtlijsten en weinig oog voor problemen in de wijken. Koks premierschap kwam in 2002 tot een dramatisch einde: eerst zijn vroegtijdige aftreden vanwege het Srebrenica-rapport, daarna de moord op Pim Fortuyn en een megaverlies van de PvdA bij de Tweede Kamerverkiezingen. Na zijn vertrek zou Kok verschillende functies bekleden als commissaris bij ING, KLM, Shell en TPG Post, wat hem binnen en buiten zijn partij soms op kritiek kwam te staan. In de openbaarheid kwam hij niet meer vaak. Vorig jaar sprak hij wel openhartig over zijn premierschap in het interviewprogramma Kijken in de ziel van Coen Verbraak. Kok reflecteerde daar onder meer op het trauma Srebrenica, “een open wond die nooit dichtgaat”, aldus de oud-premier.
</doc>
<doc id="365" genre="news" gender="?">
Artsen garanderen ‘warme overdracht’ na sluiting MC Slotervaart
 Faillissement Slotervaart Veel vragen bij patiënten en medewerkers van het failliete MC Slotervaart. „Ik denk niet dat we ons salaris vandaag hebben gekregen.” We zijn failliet, maar we blijven open. Dat was donderdag aan het begin van de middag de mededeling van de curatoren in het bomvolle restaurant van het Amsterdamse MC Slotervaart. Dat openblijven zal overigens niet lang duren, weten de aanwezige personeelsleden. Want nauwelijks 24 uur later, vrijdag om 15 uur, moeten alle klinische patiënten weg zijn. Hoe lang de poliklinische afdelingen open zijn, is nog onduidelijk. Ook de twee benoemde curatoren, Marc van Zanten en Marlous de Groot, weten het op dat moment niet. „Mensen hebben natuurlijk ontzettend veel vragen, het is een bizarre bijeenkomst”, zegt vice-voorzitter Roos Blom van de ondernemingsraad. Bijvoorbeeld over hun inkomsten op korte termijn. „Het is vandaag betalingsdag, maar ik denk niet dat we salaris gestort hebben gekregen. En dat zorgt bij veel mensen direct voor problemen.” De twee curatoren vertelden het personeel ’s middags dat zij zorg dragen voor de zakelijke afhandeling. De raad van bestuur blijft verantwoordelijk voor de zorg. Het faillissement van het Slotervaartziekenhuis komt voor niemand als een verrassing. Eigenlijk is het ziekenhuis sinds zijn oprichting in 1976 nooit zonder financiële zorgen geweest. Maar van een uitgewerkt noodplan in samenwerking met de omliggende ziekenhuizen is geen sprake. „Wat er nu allemaal gebeurt? Dat zou ik zelf ook wel willen weten”, zegt een woordvoerder van een van de Amsterdamse ziekenhuizen. „De ontwikkelingen gaan nu zo snel.” Even later volgt een geruststellende mededeling. „We staan in ieder geval garant voor acute hulp”, zegt Frank van den Bosch van het AMC. „Dat gaat niet alleen om de spoedeisende hulp, die we al over hadden genomen, maar sowieso voor alle zorg die niet kan wachten.” Dat betekent in de praktijk dat er wordt „opgeschakeld”. Hoe ziet dat er concreet uit? „Vergelijk het met een brand in een ander ziekenhuis. Dan zet iedereen de schouders eronder om de zorg direct over te nemen”, zegt Van den Bosch. Eerder die dag was zorgverzekeraar Zilveren Kruis al met een geruststellende mededeling gekomen. „De veiligheid en de continuïteit van de patiëntenzorg in Amsterdam, Amstelveen en Zaandam” wordt door de verzekeraars en ziekenhuizen verzekerd. Volgens Zilveren Kruis, dat net als bij de IJsselmeerziekenhuizen de financiering van Slotervaart staakte, zorgen de artsen „voor een warme overdracht”. Eerder deze week was er spoedoverleg tussen de ziekenhuizen. Maar de acute financiële problemen van Slotervaart dienden zich al maanden aan. Berichten dat er zelfs deze zomer al plannen voor noodopvang zijn gesmeed, worden door de andere instellingen niet bevestigd. Al sinds dinsdag was de spoedeisende hulp van Slotervaart gesloten. „We zien nu mondjesmaat patiënten daarvandaan komen”, zegt een woordvoerder van het OLVG, het grootste algemene ziekenhuis van Amsterdam. „Het is nog redelijk rustig, mede door de herfstvakantie. Het gaat allemaal goed, maar dat het allemaal zo snel zou lopen met Slotervaart hadden we hier niet verwacht”. Binnen 24 uur krijgen de circa 150 patiënten van het Slotervaart een nieuw plekje bij de naburige ziekenhuizen. Gezien de huidige krapte op de personeelsmarkt zouden de collega’s graag „de bijbehorende handen” erbij geleverd krijgen. „Dan kan je aan de onzekerheden van patiënten én personeel zo snel mogelijk een einde maken”, zegt Frank van den Bosch van het AMC. Maar het is de vraag of de circa 1.300 medewerkers heel snel kunnen overstappen. „Er is volgende week donderdag een bijeenkomst van het UWV [de uitkeringsinstantie]. Dat kon niet eerder omdat er blijkbaar nog meer faillissementen zijn”, zegt Blom van de OR. „Ik denk niet dat veel mensen nu zeggen: tabee! Medewerkers hier hebben echt hart voor het ziekenhuis. Ondanks de grote vraag naar personeel in de zorg zal het allemaal niet zo gemakkelijk zijn. Sommigen werken hier al meer dan dertig jaar. Of ze spreken slecht Nederlands. Geen idee hoe dat afloopt.”
</doc>
<doc id="366" genre="news" gender="?">
Afschaffing treinbegeleiders ‘brengt veiligheid van reizigers in het gedrang’
 Dat schrijft zondag. Volgens de nieuwe beheersovereenkomst van de NMBS moet die in de toekomst beroep kunnen doen op de zogenaamde One Man Car. Lees: alleen een machinist, geen treinbegeleider. Die maatregel moet de efficiëntie van de spoormaatschappij verhogen. Bij de NMBS wordt nog niet gereageerd op de maatregel, want de beheersovereenkomst is nog niet goedgekeurd. Wel toonde CEO Sophie Dutordoir zich in het verleden een koele minnaar van het principe. ‘Treinbegeleider is een zalig beroep’, zei de spoorbaas vorig jaar toen ze haar toekomstvisie toelichtte in de Kamercommissie Infrastructuur. ‘Ze verdwijnen dus niet, zolang er geen goede controle van de tickets of geen goede communicatie voor de klanten bestaat of de veiligheid niet genoeg kan worden gegarandeerd. Vandaag is het nog te vroeg voor de one man car.’ Toch bestelde de spoormaatschappij een studie naar de haalbaarheid en veiligheid ervan.    ‘De grote baas stak het principe zelf in de koelkast’, zegt vakbondsman Marc Lauwers (VSOA spoor). ‘Conducteurs doen meer dan alleen kaartjes knippen. Ze zorgen voor de veiligheid, stiptheid en doorstroom van informatie aan passagiers.’  Dat beaamt TreinTramBus. De reizigersorganisatie staat niet per se weigerachtig tegenover het principe, maar wijst ook op het belang van een aantal randvoorwaarden. ‘Reizigers die correct handelen, mogen niet het gevoel krijgen dat ze benadeeld worden’, zegt woordvoerder Peter Thoelen. ‘Er moet voldoende garantie zijn dat zwartrijders geen kans krijgen en dat er geen ruimte is voor geweld of vandalisme op de trein. Alleen als de NMBS dat kan garanderen, heeft het voorstel kans op slagen.’  Ook politici uit de meerderheid én oppositie zijn nog niet overtuigd van de nieuwe beheersovereenkomst. ‘Hier is duidelijk niet goed over nagedacht’, zegt N-VA-Kamerlid Inez De Coninck. ‘Alleen de financiële rentabiliteit staat voorop, niet de passagiers. Je kan het one man car-principe niet invoeren zonder goed plan.’  Volgens David Geerts (SP.A) is niet eens bewezen dat de maatregel wel kosten kan besparen. 'Zulke voorstellen staan altijd stoer op de agenda. Eens het zo ver is, zijn er altijd praktische bezwaren. Je kan toch niet in elk station controlepoorten installeren zoals op het metronetwerk? Dat is veel kleinschaliger.'  CD Jef Van den Bergh denkt daarom dat de beheersovereenkomst de optie vooral moet open laten, ‘maar zal Dutordoir dat zeker niet forceren’.    ‘Deze maatregel kan dus niet zomaar passeren’, besluit de liberale vakbondsman Lauwers. ‘Als ze niet verder besproken wordt, kan een warme winter volgen.’  De vorige beheersovereenkomst van de NMBS liep zes jaar geleden al af, maar de nieuwe versie werd steeds uitgesteld door wissels binnen de regering en de spoortop. Volgende week zou de laatste versie op de ministerraad besproken moeten worden.
</doc>
<doc id="367" genre="news" gender="?">
Yves Ghequiere vraagt om minstens één handtekening en nodigt uit tot samenwerking
  Linkebeek - Yves Ghequiere, de winnaar van de verkiezingen in Linkebeek maar nog één zetel tekort, heeft donderdagavond een brief naar de verkozen van de twee andere lijsten gestuurd. Hij vraagt om een of meerdere handtekeningen om zijn voordrachtsakte te steunen, en roept op om samen aan een programma voor de komende zes jaar te werken. Met 7 zetels op 15 komt Yves Ghequiere, lijsttrekker van Link@venir, voorlopig één zetel te kort voor een meerderheid. Het ontbreekt hem ook aan één handtekening om voorgedragen te kunnen worden als burgemeester. Hij heeft dus nog de steun nodig van minstens één iemand van een van de twee andere lijsten. Tot echte onderhandelingen heeft dat nog niet geleid. Ghequiere, die voorstander is van meer transparantie, kiest voor een andere aanpak. Zo heeft hij donderdagavond één brief gestuurd naar de vijf verkozen raadsleden van Ensemble LKB Samen en de drie verkozenen van de tweetalige lijst Activ'. Daarin feliciteert hij zijn collega's, al stelt hij wel dat de kiezers in Linkebeek duidelijk voor zijn lijst hebben gekozen. En omdat Ghequiere met voorsprong de meeste voorkeursstemmen behaalde, schuift zijn partij hem naar voren als kandidaat-burgemeester. “De zeven gekozen van Link@venir ondertekenden de voordrachtsakte voor de gouverneur al. Maar we kunnen deze aanvraag pas geldig indienen als er minstens een achtste handtekening is”, zegt Ghequiere in zijn brief. “In tegenstelling tot wat gewoonlijk is, willen we geen discrete of geheime onderhandelingen voeren. In overeenstemming met ons programma geven we de voorkeur aan transparantie. Daarom richten we ons tot de acht gekozen vertegenwoordigers van Ensemble LKB Samen en Activ' om deel uit te maken van dit proces van transparantie. We nodigen hen uit om samen met de verkozen van Link@venir de voordrachtsakte van Yves Ghequiere te ondertekenen.” Inhoudelijk zegt Ghequiere voor een politiek te kiezen die ten dienste staat van de bevolking. Ghequiere reikt de handen aan alle andere verkozenen die achter deze “burgeraanpak” staan. “Al wie deze methode ondersteunt, zal actief en op dezelfde manier als de verkozenen van Link@venir deelnemen aan het ontwerp en de ontwikkeling van het definitieve programma voor de komende zes jaar. Ze zullen ook deelnemen, vrij en zonder steminstructies, in de werkgroepen die we zullen instellen om dit definitieve programma te implementeren. Met diegenen die die keuze maken, zullen we vanaf 15 november samenzitten om ons op de best mogelijke manier voor te bereiden op de volgende legislatuur.” Wanneer Ghequiere de handtekeningen en de steun wil hebben, laat Ghequiere enigszins in het midden. Hij sluit de brief af met de hoop op “bevestiging van uw wens om deel te nemen aan dit ambitieuze project dat verder gaat dan de lijstgrenzen”.
</doc>
<doc id="368" genre="news" gender="?">
Lucien en Mariette zijn een diamanten paar
  Wetteren - Lucien Van De Sijpe en Mariette Van Alboom vierden hun 60-jarig huwelijksjubileum. Een afvaardiging van het gemeentebestuur kwam hen thuis bezoeken om hen te feliciteren en hen de gelukwensen van het koningspaar te overhandigen. Ze werden ook bedacht met een passend geschenk Lucien zag het levenslicht in de Kriephoek in Massemen op 17 november 1935. Zijn vader Albert, was landbouwer en zijn moeder Maria Leus, hielp mee op de boerderij. Lucien groeide op in een gezin met zeven kinderen en was de tweede oudste van de zeven. Lucien volgde tot zijn 14 jaar onderwijs aan de gemeenteschool in Massemen. Daarna hielp hij zijn ouders bij de bouwwerken aan hun nieuwe huis. Ondertussen volgde Lucien avondschool automechanica in de Sleepstraat en ging werken bij de Citroën garage Adens in Gent. Op zijn 18de ging hij aan de slag voor de Waalse firma Flamant en werd er ingeschakeld in de herstelling van hydraulische graafmachines en tractoren. O Lucien stond dag en nacht paraat voor zijn klanten en zag zijn werk als een hobby, en pas na aandringen van zijn kinderen en door ziekte stopte hij pas op zijn 79ste met zijn garage, in september 2014. Mariette werd geboren op 26 augustus 1937 in de Nieuwstraat in Wetteren. Haar vader Paul was zelfstandig laddermaker en wagenmaker. Haar moeder, Ivonne Michiels, was huisvrouw. Mariette groeide op in een gezin met vijf kinderen en was het vierde kind van de vijf. Mariette volgde tot haar 14 jaar onderwijs aan Sint-Gertrudis. Daarna heeft ze nog drie jaar avondles Frans, één jaar Duits en één jaar Engels gevolgd. Op haar 16de ging ze aan de slag bij de firma Lercangée voor kantoorwerk. Ze bleef er drie jaar. Daarna ging ze werken voor de firma Flamant in Gentbrugge waar ze ook bureauwerk verrichtte. Toen Lucien begon met zijn garage stapte Mariette mee in de zaak om het administratieve luik op zich te nemen en de klanten te ontvangen. Mariette volgde haar man tot het einde in de zaak en bleef dus ook zolang als Lucien werken. Twee broers van Mariette, namelijk Paul en Marc, werkten eveneens in een garage in Ledeberg. Lucien werkte bij Adens en verplaatste zich met zijn fiets van Massemen naar het station in Wetteren om daar de trein te nemen. Hij kende Marc en Paul door hun werk en hij mocht bij hen thuis op de Massemensteenweg zijn fiets stallen. En daar ontmoette hij de knappe zus van Marc en Paul. Na een verkering van anderhalf jaar huwden Lucien en Mariette op 18 februari 1958. Hun huwelijksfeest vond plaats bij Mariette thuis. Een kokkin verwende de familieleden met lekker eten en er werd gefeest tot na middernacht. Na hun huwelijk gingen ze in een bedrijfswoning van de firma Flamant in Gentbrugge wonen. Na een tijdje verhuisden ze voor dezelfde firma naar Asse en korte tijd later naar een woning van de firma in de Kerkstraat in Berlare. Toen ze de garage startten, op de Dendermondsesteenweg in Berlare, gingen ze daar wonen en bleven er tot in augustus 2016. Toen verhuisden ze naar Kapellendries 120 in Wetteren. Ze wonen er graag maar doordat ze beiden minder mobiel zijn geworden, hebben ze besloten om een nieuw avontuur te beginnen in de Putstraat. Volgende maand willen ze zich daar graag gaan settelen. Alle noodzakelijke ruimtes voor hen zijn daar op het gelijkvloers. Lucien en Mariette kregen vier dochters: Anne, Marie-Kristien (†), Katrien en Nathalie. Er kwamen ook twee kleinkinderen: Franca en Patrice, en het diamanten koppel is ook al gezegend met een achterkleinkind: Nelly. Lucien en Mariette hadden weinig tijd voor hobby’s, maar elk jaar gingen ze wel op reis met hun kinderen en dat vooral naar Oostenrijk. Gans het jaar door gaan ze ook graag zee waar ze een fermette hebben in Westende. Ze maakten ook reizen naar onder andere Marokko en Amerika maar waagden zich ook aan een paar cruises. Lucien zijn mooiste reis blijft die met de motor waarbij ze in groep Amerika doorkruisten. Vandaag geniet Mariette van kruiswoordraadsels en maakt nog graag eten klaar. Tot vier jaar geleden reed Lucien nog met zijn motor. Vandaag leest hij graag zijn krant en gaat hij vaak met hondje Snoopy wandelen. Samen hebben ze ook computercursussen gevolgd in de provinciale school.
</doc>
<doc id="369" genre="news" gender="?">
40 jaar Samana in Stal-Koersel
 Stal Samana Stal-Koersel beleefde dinsdag een mooie 40ste verjaardag. Dit werd gevierd met een lekkere maaltijd, een misviering opgedragen door pastoor Benny, een woordje door Cindy Coomans vanwege CM en vooral zeer veel vriendschap, gezelligheid en sfeer. Ook de oudste stichter Henri Leten werd in de hulde betrokken. Voorzitster Christiane werd gehuldigd maar ook alle kernleden werden in de kijker geplaatst.
</doc>
<doc id="370" genre="news" gender="?">
Veggie spaghettidag op 21 oktober
  Holsbeek - Op zondag 21 oktober is er in Het Kloosterhof in int-Pieters-Rode een Vegtgie spaghettidag van de dierenvereniging Helpende Pootjes. De veggie spaghetti gebeurt in samenwerking met 't Kraaienest en de opbrengst gaat naar Horsetopia en Animuluce opvangcentra voor verwaarloosde en mishandelde paarden. Vanaf 12 tot 19 uur kan men in het Kloosterhof genieten van een verse spaghetti en een zoet dessert. Je kan er ook gezellig even snuisteren aan de info en verkoopstanden. En je kan er op de foto met Loes Van den Heuvel ( Carmen uit FC de Kampioenen ) of met Michel Vandenbosch van Gaia, want zij zijn alle jaren van de partij. Wie vooraf wil inschrijven kan dat via .
</doc>
<doc id="371" genre="news" gender="?">
&#8216;Kebabrestaurants, dat is de échte Europese identiteit&#8217;
 Metahaven  Deze week opent de eerste museale tentoonstelling van Metahaven, in het Stedelijk Museum Amsterdam. „We zijn begonnen vanuit de positie van YouTube-verslaafden.” Metahaven wil in dit interview als collectief geciteerd worden. Vooraf komt ook het verzoek: noem ons liever geen ‘duo’ of ‘research- en designstudio’. „Want we delen het auteurschap”, zeggen Vinca Kruk (1980) en Daniel van der Velden (1971), de kern van het Nederlandse kunstenaarscollectief Metahaven. Begonnen als onderzoeks- en ontwerpstudio is de praktijk nu breder: documentaires, essayistische kunstfilms en video-installaties. Earth , hun eerste grote museale overzichtsexpositie in het Stedelijk Museum Amsterdam die zaterdag 6 oktober opent, voelt als een eerste „kennismaking met het Nederlandse publiek”. Metahaven in een van hun installaties in het Stedelijk Museum. Foto Olivier Middendorp  Dan kan je jezelf maar beter maar direct goed voorstellen, want beeldvorming is een centraal thema hun werk. Als designbureau ontwikkelde Metahaven in 2010 op eigen initiatief een nieuwe huisstijl plus logo voor WikiLeaks. Toen het soms klokkenluidersplatform later geboycot werd door grote banken, ontwierp Metahaven merchandise om inkomsten te genereren: T-shirts en halfdoorzichtige luxe sjawls, met in grote letters W en L, als een soort namaak-Louis Vuitton. Metahaven: „Een spel met het idee van zichtbaarheid en luxe.” Metahaven maakt nu vooral films, veelal droomachtige collages vol verwijzingen naar propaganda, geopolitiek, internetesthetiek en mediatheorie. In het Stedelijk Museum zijn straks de grote video-installaties sinds 2015 te zien. De installaties voor het eerst in Nederland, als bioscoopfilm zijn sommige films - zoals The Sprawl (Propaganda about Propaganda) (2016) en Possessed (2018) - hier wel vertoond. Beeldvorming is ook een thema in de nieuwste film van Metahaven. Eurasia (Questions on Happiness) is gefilmd in de Macedonische hoofdstad Skopje en in de Oeral. In het deel in Skopje staat de transformatie van die stad centraal na de zware aardbeving van 1963. De binnenstad werd opnieuw ontworpen onder leiding van de Japanse architect Kenzo Tange: veelal grote brutalistische betonnen constructies. „De laatste jaren wordt daar een laag overheen geplaatst”, zegt Metahaven. „Classicistische zuilen en reliëfs van gips.” In hun film Eurasia zie je achter de betonnen architectuur gevels verrijzen die doen denken aan Griekse tempels. „Het zijn verwijzingen naar een verleden dat Skopje nooit heeft gehad.” NRC Cultuurgids Wat moet je deze week zien, horen of luisteren? Onze redacteuren tippen en recenseren. De metamorfose van Skopje is voor Metahaven „een fysieke interface ” waarin het hedendaagse verlangen naar nationale identiteit in heel Europa zichtbaar wordt. „Die nationale verhalen die overal opkomen: is daar mee gemanipuleerd? Ongetwijfeld. Het gaat hier om postproductie van het verleden, net als de gevels van gips in Skopje.” Om te verbeelden dat het verlangen naar een nationale identiteit een stap terug in de tijd is, toont Eurasia tijdbalk als onder iedere YouTube-video. Maar deze loopt achteruit. De afspeelknop glanst van het goud: dingen worden vaak mooier voorgesteld dan ze zijn. Onze video-installaties zijn een experiment met tijdsduur Tegenover de installatie Eurasia in het Stedelijk Museum hangen posters uit de serie Stadtstaat die Metahaven in 2009 maakte. Daarop staan teksten als „Pizza Dystopia Call Center” , „Döner Kebab Internet Mini Market” en „Extreme Democracy” . De posters, in de schreeuwerige vormgeving die past bij kebabrestaurantjes en belwinkels, horen bij een designvoorstel voor een fictief Pan-Europees netwerk voor kebabrestaurants en internetcafés. „Die zien er in heel Europa hetzelfde uit, dat is de échte identiteit van Europa.” Fragment uit The Sprawl .  Een film kan bij Metahaven verschillende verschijningsvormen aannemen. The Sprawl: Propaganda about Propaganda begon in 2016 als documentaire van zeventig minuten op het Internationaal Film Festival Rotterdam. Op internet is The Sprawl een website, sprawl.space , waarop losse fragmenten zich willekeurig herordenen. Op de tentoonstelling in het Stedelijk is The Sprawl een ruimtelijke installatie: bezoekers lopen tussen vijf hoge zuilen, onder een net van datakabels. Op de zuilen zijn schermen gemonteerd die de film tonen. Wanneer The Sprawl op de middelste schermen halverwege is, begint hij op de andere schermen. „Door verschillende fragmenten naast elkaar te zien, ga je nieuwe verbanden leggen”, verwacht Metahaven. „Onze video-installaties zijn een experiment met tijdsduur. We weten dat mensen in musea niet de tijd nemen om lange films te bekijken. Wij proberen bezoekers te verleiden wél de hele films te zien.” Op het scherm weeft het essayistische The Sprawl onderwerpen als clickbait, de ramp met MH17, het vermiste vliegtuig MH370 en opstanden in de Arabische wereld aaneen in een droomachtige sequentie, die net zo hypnotiserend is als een tijdlijn op sociale media. Eén van de centrale gedachten uit de film: propaganda is niet meer één waarheid aan een groot publiek opdringen, propaganda is het breken van het geloof dat er überhaupt een waarheid is. Films hoef je niet altijd lineair tot je te nemen, vindt Metahaven, dat kan ook cyclisch. „Niet ‘neem mij mee naar de volgende seconde’: maar meer als totaalervaring.” Dat past volgens het collectief ook veel beter bij hoe je films op internet ervaart: in reeksen van korte fragmenten. „We zijn begonnen vanuit een positie van YouTube-verslaafden. The Sprawl is een onderzoek naar de structuren van YouTube. Je kunt beginnen met een film van Tarkovski, en drie uur later uitkomen bij een tankbattle in Oekraïne. De inhoud radicaliseert met de algoritmes. Dat willen we voelbaar maken met onze installatie.”
</doc>
<doc id="372" genre="news" gender="?">
TravelBird nekt duizenden toeristen
 AMSTERDAM - Internetreisreus TravelBird, die vandaag uitstel van betaling moest vragen, laat meer dan tienduizend toeristen in de kou staan. Het reisbedrijf stevent razendsnel op een bankroet af. 
</doc>
<doc id="373" genre="news" gender="?">
Leerlingen Sint-Laurens organiseren rolstoelcarwash
  Zelzate - De leerlingen van het vijfde jaar Organisatiehulp van de Sint-Laurensschool Secundair Onderwijs trokken naar Woonzorgcentrum Zilverbos in Zelzate. Daar organiseerden ze een heuse rolstoelcarwash voor de bewoners van afdeling Dhalia. De eigenaars van de rolstoelen en rollators waren bijzonder tevreden met de grondige poetsbeurt. Het werd een geslaagde namiddag voor zowel jong als oud.
</doc>
<doc id="374" genre="news" gender="?">
Districtsburgemeester Koen Palinckx van Ekeren kan zichzelf opvolgen
 “De laatste maanden vingen we positieve berichten op uit de Antwerpse wijken”, zegt Palinckx. “Vele inwoners winkelen in Ekeren en leven ook met ons mee.” In 2012 behaalde N-VA 40,5% van de stemmen (42% in 2012), goed voor 9 zetels. Het Vlaams Belang blijft de tweede partij met 17,3% (15,8%). Derde wordt Groen met 16% (11%) en laat sp.a achter zich. De socialisten zakken naar 9% (14,6%). Coalitiepartner CD en Open VLD behouden hun enige zetel. CD gaat van 8% naar 7,5% en Open VLD van 5,9% naar 5,3%. De PVDA komt met 1 zetel in de districtsraad. In principe kan Koen Palinckx de volgende 6 jaar verder besturen met zijn huidige coalitie. “Ik ga deze week praten met alle verkozen fracties”, zegt Palinckx. “We hebben tijd. Tenslotte kan men niets zonder de N-VA. “Het zou goed zijn dat wij dezelfde coalitie hebben als in Antwerpen.” Belangrijk vindt Palinckx de aanwezigheid van vrouwen in de nieuwe raad. Bij N-VA werden 6 vrouwen verkozen: huidig districtsschepen Sabine Coene, Kristel Somers, Annemie Plompen, Ann Koekhoven en als nieuwkomers Martine Voets en Ellen Malfliet. Voets is coördinator van de BIN (Buurtinformatienetwerk) Mariaburg. Ze is assistent manager bij Carrefour in Brasschaat. Plompen werkt als zelfstandige in de marketing-communicatie. Ook andere partijen vaardigen meer dames af dan in 2012.
</doc>
<doc id="375" genre="news" gender="?">
Woodstock scoort bij Lonely Planet
 AMSTERDAM - Woodstock zit volgend jaar in de top-3 van toeristenregio’s die door Lonely Planet worden aanbevolen. Het legendarische hippiefestival viert dan het vijftigjarig jubileum. Dat wordt volgens de reisonderzoekers volop gevierd met veel muziek en een hippiereünie. De bloemenkinderen van love, peace & music uit 1969 zijn intussen opa’s en oma’s. Hun gedachtegoed met de toen zo geliefde ’vrije’ cultuur leeft echter overal voort. De ’Best in Travel’ lijstjes van reisgids Lonely Planet hebben doorgaans veel invloed op ons vakantiegedrag. Hoewel Woodstock de naam heeft, werd het muziekfeest met 400.000 bezoekers tientallen kilometers verderop gehouden in een boerenweiland bij het plaatsje Bethel, een paar uur rijden ten noorden van New York bij de Catskill Mountains. Topartiesten als Jimi Hendrix, Janis Joplin, Joe Cocker, Crosby Stills Nash & Young, Creedence en Santana braken er door. Lonely Planet heeft de Catskills in 2019 op nummer twee van ’must see’ bestemmingen gezet, na het Noord-Italiaanse berg- en wijngebied Piëmont rond cultuurstad Turijn. Het wilde noorden van Peru, niet in de buurt van de door toeristen overbevolkte Incastad Machu Picchu, komt op de derde plaats. Als beste vakantieland in 2019 komt Sri Lanka uit de bus, gevolgd door Duitsland, dertig jaar na de val van de Berlijnse Muur en honderd jaar na de lancering van kunststroming Bauhaus. Safariland Zimbabwe neemt de derde plek in. Beste stad is Kopenhagen (’cool & design’), gevolgd door het Chinese ’Silicon Valley’ Shenzhen en het Servische Novi Sad. Lonely Planet maakte ook een lijst van bestemmingen in 2019 die kwaliteit voor weinig geld bieden. De Nijlvallei in de Egyptische woestijn rond Luxor en Aswan met de vele archeologische schatten staat bovenaan. Daarna het Poolse Lodz, de Great Smoky Mountains in Amerika, de goedkope ’non-resort’ eilanden van de Malediven en ruimtevaartcentrum Houston. Argentinië, Bangladesh, Albanië, Ecuador en Slovenië completeren deze top-10. 
</doc>
<doc id="376" genre="news" gender="?">
Paul de Leeuw: ‘Ik durf niet meer hand in hand over straat’
 Paul de Leeuw  Paul de Leeuw stapte onlangs over naar RTL, en toert met een theatershow. 'Ik dacht: ik zal wel niet meer zo in trek zijn.' ‘Ik wil minder grof zijn, het werkt niet meer”, zegt tv-presentator Paul de Leeuw. „In de jaren negentig was ik een van de weinigen op tv die heel grof en direct was. Toen was dat verfrissend. Maar nu doet iedereen zo. Er zitten veel jonge mensen in de zaal, misschien dankzij Ranking the Stars , en die vinden grofheid niet zo leuk. Ze klagen na afloop: ‘Het gaat wel veel over seks’. Jongeren zijn preutser.” Paul de Leeuw, geboren in IJsselmonde 1962, is tv-maker, cabaretier, zanger en acteur . Hij trok voor het eerst landelijke aandacht toen hij in 1986 ‘Vlieg met me mee’ zong in de talkshow van Sonja Barend. In 1990 kreeg hij zijn eerste eigen show, De Schreeuw van de Leeuw . Hij kon daarin charmant en geestig zijn, maar ook grof en vilein. Daardoor was hij niet alleen populair, maar riep hij ook weerstand op. De Leeuw maakte grote hits als Mooi! Weer de Leeuw , maar kende ook periodes dat hij met minder publiekssucces zocht naar nieuwe vormen, als in PaPaul en Lekker Laat . De laatste jaren presenteerde hij De Kwis en Ranking the Stars . Begin december begint hij bij RTL met Sint en De Leeuw . Paul de Leeuw toert momenteel door het land met zijn theatershow Vette Pech . In de zomer maakte hij bekend dat hij na drie decennia bij BNNVARA overstapt naar RTL. „Bij de VARA werd ik op zich met veel egards behandeld, maar ik moest zelf initiatieven ontwikkelen. RTL biedt me programma’s aan waaruit ik kan kiezen. Het is ook wel eens lekker dat je een keer niet de kar hoeft te trekken, maar in een rijdende trein terecht komt. Er is ook scepsis: ‘’t zal wel niet zo goed zijn als wat hij ooit heeft gedaan’. Godzijdank krijg ik de tijd tot maart.” Vanaf januari vervangt Paul de Leeuw Gordon als jurylid in Holland’s Got Talent . Vanaf maart maakt hij voor RTL 4 een grote zaterdagavondshow, Nummer 1 . „Het bleek dat ze op van die heidagen van de RTL al langer zeiden: ‘We zouden een show à la Mooi Weer De Leeuw moeten hebben’. Ik wilde eigenlijk zeggen: Ik wil niet weer Mooi Weer De Leeuw maken want dat durf ik niet. Maar ze zeiden meteen: ‘We hebben een ander idee, mogen we dat pitchen?’ Het is een show over mensen die allemaal iets bereikt hebben, kan klein of groot zijn. Ik geloof dat ze het al bedacht hadden, en dat ze toen tegen de ontwikkelafdeling hebben gezegd: ‘Stel dat Paul de Leeuw het zou doen, hoe zou het er dan uitzien?’” Zogenoemde shiny floor shows zijn duur; de publieke omroep maakt ze nauwelijks meer. Maar volgens De Leeuw krijgt hij voor deze show juist meer budget dan bij de VARA. En meer tijd: anderhalf uur. „Wat die show kost? Weet ik niet. Althans, ik weet het wel, maar ik ga het niet zeggen.” Paul de Leeuw maakte naam in de jaren negentig met populaire en vernieuwende tv-shows. In een moeilijke tijd voor de publieke omroep wist hij miljoenen kijkers te binden, terwijl hij ook favoriet bleef bij de critici. Zijn werk werd bekroond met onder meer de Roos van Montreux, twee Nipkowschijven en de Televizier-Ring. Daarnaast toerde hij ook nog met zijn eigen cabaretshows, en maakte hij Nederlandstalige hits als Vlieg met me mee, Ik wil niet dat je liegt en ’k Heb je lief . Zijn populariteit dankt hij aan zijn losse, energieke toon, die zijn shows een huiselijke maar onvoorspelbare sfeer geven. De artiesten en de gewone mensen die hij ontvangt voelen zich bij hem op hun gemak, hoewel hij hen ook genadeloos kan schofferen en hij ooit berucht was om zijn grove grappen. Zeker als hij een van zijn typetjes speelde, zoals Bob de Rooij. „RTL vroeg: wil je geen nieuwe typetjes gaan maken? Maar ik weet het niet. Het laatste typetje dat ik maakte was Anneke Grönloh en dat liep niet goed af.” Zangeres Grönloh dreigde in 2002 met een rechtszaak tegen De Leeuw omdat hij haar op tv zou hebben neergezet als een „aan drank verslaafde hoer”. De NCRV, waar hij toen kort werkte, betaalde een schadevergoeding – betaald uit De Leeuws ingehouden salaris. In die tijd moest hij ook schikken met anesthesist Bob Smalhout omdat hij op tv diens portret liet overvloeien in dat van een orang-oetan en Adolf Hitler. Ik heb het getroffen met een gezin dat totaal niet onder de indruk is van mijn prestaties Paul de Leeuw Waarom ging hij weg bij BNNVARA? De Leeuw: „Een belangrijke reden was dat De Kwis stopte.” De Leeuw was gastheer in de cabareteske quizshow. „Twee van de cabaretiers wilden stoppen op het hoogtepunt. Tja, ik weet niet wanneer het hoogtepunt is, ik denk altijd dat het hoogtepunt nog moet komen. Toen dat wegviel, dacht ik: wat ga ik nou doen? Er waren wel wat ideeën bij de omroep, maar niet iets waar ik heel erg opgewonden van werd. Het ging langzaam en moeizaam en mijn contract werd steeds maar niet verlengd.” Een van de redenen daarvoor was het abrupte vertrek van de tweekoppige directie in april. De Leeuw: „Het liep al een tijdje niet meer zo smooth met de VARA. Bij mij begon het te bewegen toen ik hoorde dat die directeuren opstapten. En toen hoorde ik ook nog dat Frans Klein, tv-baas van de NPO, in gesprek was met RTL. Ik dacht: misschien zegt zijn opvolger wel: ‘De Leeuw is te oud, hij moet weg’. Dus ging ik ook maar eens om mij heen kijken. Ik ben 56, als ik nog wat anders wil is dit de laatste kans. Ik dacht: ‘Ik zal wel niet meer zo in trek zijn. Kan het nog?’” Wat hem verder al langer dwarszat was dat het amusement van de publieke omroep onder vuur ligt, vanuit de politiek maar ook intern. Dat debat richtte zich vaak tegen Ranking the Stars – de spelshow waarin bekende Nederlanders elkaar de maat nemen. „Steeds weer die discussie van: is het nou geschikt voor de publieke omroep of niet? Natuurlijk is het niet geschikt voor de publieke omroep, het is plat amusement. Maar het trekt wel een publiek waar de omroep behoefte aan heeft: jonge mensen. Bedenkelijk programma trouwens, maar fantastisch om te maken. Ik kijk nooit terug. Je moet ontzettend helder in je hoofd zijn, ik drink er nooit bij. Hooguit na de tweede of derde opname, maar dat zie je dan ook. Maar goed, ik dacht: neem nou eens een beslissing over dat programma. Amusement op de publieke omroep is eigenlijk gewoon het kind van de rekening.” De Leeuw kan Ranking the Stars niet meenemen naar RTL; de rechten op het format liggen bij de omroep. „Het is van oorsprong een Aziatisch format, werkt nergens ter wereld, behalve in Nederland. Dankzij de presentator. Ze zijn uit Londen overgevlogen om naar me te kijken en ze vroegen na afloop: hoeveel schrijvers zitten hier op? Maar vrijwel alles is spontaan. Toen zeiden ze: wil je niet een proefprogramma in Engeland draaien? Heb ik met mijn stomme kop nee gezegd, want ik spreek geen Engels. Nu denk ik: wat ben ik toch een lul, dat had ik toch gewoon moeten doen.” Het is de vraag of Ranking the Stars zijn vertrek overleeft. Eerder zette de NPO al vraagtekens bij de ‘publieke waarde’ ervan, en onlangs werd bekend dat panelleden Richard Groenendijk en Patty Brard ook niet meer willen. De Leeuw neemt wel zijn eigen Sinterklaasshow mee naar RTL: een show voor volwassenen met Hans Kesting als de ietwat ontremde bisschop. Dat wordt begin december zijn eerste programma bij RTL. „De VARA wilde dat ook claimen als hun format, maar ik zei: ‘een oude man deelt cadeautjes uit, dat is toch geen format?’” Dit seizoen had De Leeuw drie plannen voor een fris nieuw begin: van omroep wisselen, terug het theater in, en afvallen. „Ik ben nu elf kilo kwijt in elf weken, dat is heel veel. Ik moet nog elf kilo. Als ik sterf, ben ik op mijn streefgewicht.” Theater maken vindt hij moeilijker dan televisie maken. „De mensen komen ervoor hun huis uit en betalen dertig euro om jou te zien. Dat is wat anders dan op de bank zitten, de knop aanzetten en denken: ik ga me eens lekker irriteren aan die dikke.” Het thema van zijn theatershow is: ‘Zonder wrijving geen glans’. Van tegenslag word je een completer mens. In de show praat hij ook over de blaaskanker die hem in 2016 velde, op vakantie in Spanje. „Ik wil er geen Oprah Winfrey-interview van maken, maar ja: die blaas hoort er ook bij. Ik ben blij dat ik nu weet dat ik met dat soort tegenslag kan omgaan. Een overwinning? Nee, want ik kon niet anders. Ik leef nu wel iets bewuster, minder alcohol drinken, iets meer sporten. Op zich ben ik al jaren aan de medicijnen, voor artrose, jicht en cholesterol. Ik heb laatst weer een onderzoek laten doen. Daaruit kwam: ‘U heeft de komende tien jaar geen kans op darmkanker’. Dat kunnen ze wel zeggen, maar daar geloof ik helemaal geen reet van. Het liefst laat ik me ieder jaar doorlichten.” Is De Leeuw hypochonder? „Dat geloof ik wel. Maar nadat ik echt ziek ben geweest, is dat minder geworden. Ik bel mijn arts wel, maar minder snel. Aan de andere kant: als kanker eenmaal in je lichaam is geweest, kan ik me niet voorstellen dat het niet meer terugkomt. Laatst zei ik tegen mijn arts: ‘Ik geloof wel dat het eindig is’. ‘Wat wil je nou?’ zegt ze dan.” In Vette pech stelt De Leeuw dat homoseksualiteit wederom een taboe dreigt te worden. Hij begint zijn show met het lied Hulpstuk , over een oudere gay die zijn relatie tracht op te porren met trio-seks. Het maakt de man alleen maar onzekerder. Je voelt dat het publiek schrikt van zo’n expliciet lied. De show eindigt met Sorry dat ik besta ( Romeo en Julius ), een lied van Schmidt en Bannink over het feit dat er nauwelijks pophits bestaan over de liefde tussen twee mannen. Het lied is 41 jaar oud en de vraag is: is er veel veranderd? De Leeuw: „Romeo en Julius komt uit Foxtrot , een musical over de jaren dertig. Homoseksualiteit was toen een taboe. Het homohuwelijk bestond niet, het homovaderschap was ondenkbaar. En nu hebben we die rechten allemaal verworven. Tegelijk zie je dat we toch weer gehinderd worden in onze vrijheden, door het geloof, door conservatisme, door vertrutting. Ik doel niet alleen op de islam, maar bijvoorbeeld ook op de katholieke kerk, de Braziliaanse presidentskandidaat Bolsonaro, het Roemeense referendum tegen homo’s. Ik durf niet meer hand in hand over straat te lopen, of te zoenen, of voor onze eigen rechten op te komen. Er wordt vrij grof gereageerd op alles wat niet voldoet aan de maatstaf. Laatst riepen een paar jongens me na in het Arabisch. Ik kon het niet verstaan, maar het klonk niet als: ‘Wat een leuke broek heb je aan’. Dus ik ging eropaf en zei: ‘Wat zeg je nou?’ Ja, toen lachten ze zo’n beetje. Ik wil niet de stoerste zijn, maar ik vind wel dat het weer eens tijd wordt om dat te behandelen. Niet in een Rondom Tien -programma, maar in een amusementsshow.” De Leeuw hoorde zijn eigen puberzonen, die hij als baby’s adopteerde uit de Verenigde Staten, ‘homo’ als scheldwoord gebruiken. „Toen heb ik gezegd: ‘Je woont wel bij twee homo’s dus dat vinden we niet leuk om te horen’. Je moet ze toch opvoeden.” De zonen komen ook voor in de theatervoorstelling. Hoe vinden ze dat? „Vervelend. Ze zeggen: wij hebben hier niet om gevraagd. Ik noem ze vooral omdat ik het over het vaderschap wil hebben. Over dat je het maar één keer kan doen, en dat je het dus goed moet doen. „Ze zitten sowieso niet te wachten op mijn dingen. Toen ze laatst echt kwaad waren, zei ik: ‘Luister, ik begrijp het. Het lijkt me niet makkelijk voor jullie: je bent geadopteerd, en ook nog door twee homo’s, en dan ook nog door eentje die een bekende Nederlander is, over wie iedereen een mening heeft, meestal niet erg positief’. Toen ik dat had gesteld, was wel een beetje de angel eruit.” De Leeuw kijkt nooit naar programma’s als Spoorloos of Eindelijk thuis omdat adoptie daarin altijd als een drama wordt neergezet. „Ik zou wel eens een programma willen zien waarin alles gewoon goed gaat. Oké, dan heb je geen drama. Maar we kijken toch ook met zijn allen naar veertig bejaarden die een maand door Italië reizen? Daarin gebeurt ook niets.” Wat heeft het vaderschap hem gebracht? „Dat je kwetsbaarder bent, scherper bent. Het is een verrijking. Ik heb het getroffen met een gezin dat totaal niet onder de indruk is van mijn prestaties. Dat houdt me op de grond. Sta ik daar weer vlak voor een voorstelling te koken en vier macaronischotels in tupperwaredoosjes te stoppen. Dat zie ik Henny Huisman niet doen. „En onze relatie wordt er sterker van. Dat merk ik nu de jongens wat ouder worden en we wat makkelijker met zijn tweeën weg kunnen. Ik kan me voorstellen dat mensen meteen gaan scheiden als de kinderen het huis uit zijn. Maar wij niet. Hoe ik dat weet? Omdat we twee keer per jaar een week samen weg gaan, zonder de kinderen. Dan zeggen ze: ‘O ja, jullie gaan zeker uitzoeken waarom jullie ook alweer gek op elkaar zijn’. Ja, dat gaan we uitzoeken ja. De laatste keer bleven ze voor het eerst alleen thuis. Kregen we allemaal foto’s van geweldige maaltijden die ze samen hadden gemaakt. Ze doen thuis amper wat, maar dit hadden ze echt goed verzorgd. Tomaatje met een prikker op de hamburger. Voor zijn tweetjes. Oefenen voor straks.”
</doc>
<doc id="377" genre="news" gender="?">
Het noorden omarmt de waterstofbus
 Gedeputeerde Fleur Gräper, wethouder Paul de Rook  In Noord-Nederland komen in 2019 elektrische én waterstofbussen. Te duur, vinden andere regio's. Nee, juist slim, zeggen ze hier. Exit gebrom, welkom gezoem. Groningen en Drenthe beleven eind 2019 de grootste omschakeling naar elektrisch vervoer in Europa tot nog toe. In beide provincies gaan dan onder de vlag van vervoerbedrijf Qbuzz 159 batterij-elektrische en 22 waterstof-elektrische bussen rijden. Het record stond op honderd ‘traditionele’ batterij-elektrische bussen rondom Schiphol, eerder dit jaar. De twee provincies samen vormen een van Nederlands grootste ov-concessiegebieden. Voor het eerst worden straks ook langere streeklijnen met elektrisch materieel gereden. 179 bussen blijven op min of meer traditionele brandstof rijden, maar dat wordt wel allemaal biodiesel. In de steden Groningen, Assen en Emmen wordt alleen nog elektrisch gereden. Op het Drentse provinciehuis in Assen lichten de Groningse gedeputeerde Fleur Gräper (D66) en de Groningse wethouder Paul de Rook (D66) de concessie toe. Volgens hen is de regio deels tot deze plannen gekomen door de speciale relatie die ze, onder meer vanwege de gaswinning, heeft met de energietransitie. Noord-Nederland wil daar al langer een voortrekkersrol in spelen; iets wat ook in het regeerakkoord staat. De Rook: „Daarom is hier draagvlak voor dit soort investeringen.” Wat het meest opvalt in de verleende concessie is het aantal waterstofbussen dat Qbuzz gaat inzetten. Die kunnen langere afstanden onderhouden dan elektrische bussen. Het lijkt niet veel, 22 stuks, maar het zijn er meer dan waar ook in Nederland rijden. Veel regio’s kozen de afgelopen tijd expliciet níét voor waterstofvervoer, vooral omdat het te duur zou zijn. Groningen en Drenthe denken daar anders over. De provinciebestuurders zouden ook nog graag zien dat tien waterstofbussen waar Breda toch maar van afziet, in het noorden worden ingezet. Waarom kiezen jullie voor zoveel waterstof, ondanks de meerkosten? Gräper: „Onze kosten voor die eerste vloot waterstofbussen zijn 9 miljoen euro over tien jaar. Dat is 9 ton per jaar. Ik zeg niet dat het niet veel geld is – ik heb het niet op mijn bankrekening staan – maar je bereikt daar ook een economische spin-off mee.” De Rook: „Het gaat erom welke economische kansen je erbij ziet. Ik sprak laatst iemand uit de waterstofsector, die zei: ‘Ik wil best waterstof opwekken, maar wie gaat dat distribueren?’ Of: ‘Ik wil best een tankstation bouwen, maar waar zijn mijn klanten?’ Als jij als overheid aan die vraag kan voldoen, komen er ineens tankstations. Dat is wat wij hier proberen te doen. Dan kan de industrie wellicht ook eerder gaan denken aan trucks op waterstof. Als je dat soort dingen niet meeneemt in je overweging, valt je besluit anders uit.” Volgens De Rook en Gräper is de neiging dit soort afwegingen te maken elders minder groot. In Groningen en Drenthe is de publieke bemoeienis met het openbaar vervoer aanzienlijk, waardoor eerder beslissingen worden genomen waarbij niet alleen winstgevendheid telt. De Rook: „Als je puur naar de markt kijkt, zijn die waterstofbussen nog niet op het niveau van elektrische bussen. Dat is dus een investering die wij doen.” Je zou ook kunnen zeggen: we zetten vol in op elektrisch. Uit onderzoeken van andere provincies blijkt dat die kosten waarschijnlijk sneller gaan dalen dan die van waterstof. Gräper: „Om te beginnen: ik denk dat je elektrisch ook stimuleert door concurrentie in te brengen. Omdat waterstof simpelweg beschikbaar is voor de echt lange afstanden. Elektrisch zit nu weliswaar voor het eerst op streeklijnen, maar nog steeds niet op de lange streeklijnen. „Ik weet in alle oprechtheid niet welk van deze ontwikkelingen het gaat winnen. En als we de keuze met de bussen geregeld hebben, zit ik nog met het spoor zonder bovenleiding in mijn regio. Voor dat zware vervoer zie ik elektrische batterijen niet zo snel geschikt worden. Daarentegen zie ik de elektrificatie bij particuliere auto’s juist heel snel gaan. Daar zal waterstof denk ik niet op grote schaal worden gebruikt.” Maar jullie denken ook dat één van de twee vormen komt bovendrijven? De Rook: „We wedden gewoon niet op één paard. We willen bij beide vormen van elektrisch rijden ijzers in het vuur hebben, zodat we beide kanten kunnen opschalen als de technologie dat toelaat.” Speelt niet ook mee dat waterstof tegenwoordig een cool ‘energietransitie-buzzword’ is? Gräper, lachend: „Toen ik begon over waterstof, keek iedereen me vooral heel schaapachtig aan.”
</doc>
<doc id="378" genre="news" gender="?">
CD&V, N-VA en SP.A vormen nieuw college
  Kortenaken - Het nieuwe college anno 2019 poseerde 'wat graag' voor de camera na het afsluiten van een bestuursakkoord. Van links naar rechts de voorzitter van het Bijzonder Comité voor Sociaal Welzijn Annita Vandebroeck (CD), derde schepen Kristof Mollu (CD) die burgemeester wordt in 2022, eerste schepen Niels Willems (N-VA), burgemeester Stefaan Devos (CD) en tweede schepen Griet Vandewijngaerden (SP.A). Na drie jaar staat de nieuwe burgemeester Stefaan Devos zijn sjerp af aan Kristof Mollu en wordt gemeenteraadslid. Benny Hermans (N-VA) volgt tegelijk Kristof Mollu op in de functie van derde schepen en op hetzelfde ogenblik ruimt Annita Vandebroeck plaats voor Michel Vander Velpen (CD) als voorzitter van het Bijzonder Comité voor Sociaal Welzijn. Niels Willems en Griet Vandewijngaerden blijven zes jaar schepen.   
</doc>
<doc id="379" genre="news" gender="?">
Volg hier live: Twee kroongetuigen tegenover Holleeder
 Voor het eerst komen zowel Peter La S. als Fred Ros op dezelfde procesdag verhaal houden tegen Willem Holleeder. De twee kroongetuigen in de zaak tegen Willem Holleeder, Peter la S. en Fred Ros, worden vrijdag afwisselend gehoord en geconfronteerd met elkaars uitspraken die soms niet met elkaar te rijmen zijn. Lukt het de advocaten van Holleeder om twijfel te zaaien over de bruikbaarheid en het waarheidsgehalte van de verklaringen van de kroongetuigen? Jan Meeus volgt de zaak vanuit de rechtszaal. Tweets by jmeeus12 
</doc>
<doc id="380" genre="news" gender="?">
Tenniscoach Raemon Sluiter: ‘Het is heel belangrijk dat Kiki zich eerst uit’
 Interview De kunst van goede coaching op de baan is dat de speler zélf de puzzel oplost en gelooft in de tactiek, vertelt Raemon Sluiter, coach van tennisster Kiki Bertens. Het kan wedstrijden kantelen: de peptalk van een coach. Kiki Bertens stond maandag bij de WTA Finals in Singapore, het officieuze WK voor tennissters, een set en een break achter tegen Wimbledon-winnares en nummer twee van de wereld Angelique Kerber toen ze haar coach Raemon Sluiter de baan opriep. Hij praatte op haar in: kies voor een meer aanvallende, agressieve strategie. Met succes, Bertens won uiteindelijk in drie sets. Vorige week gebeurde er iets vergelijkbaars in de finale van het WTA-toernooi in Moskou. De Russische Daria Kasatkina stond 6-2 en 4-1 achter, toen haar Belgische trainer Philippe Dehaes een vlammend betoog hield, waarna ze de finale nog wist te winnen. Coaching is toegestaan bij toernooien van de WTA, het vrouwencircuit – maar niet bij de grand slams. Bij de mannen mag het niet, op de Davis Cup na. We vragen Sluiter wat de kunst is van goede coaching op de baan. Jij en Bertens hebben een dialoog, waar je bij andere speelsters – zoals Maria Sjarapova en maandag ook Kerber – ziet dat coaches alleen zenden. Sluiter: „Als ik zit te kijken, weet ik vrij goed hoe Kiki zich voelt. Het is heel belangrijk voor mij dat zíj zich eerst uit. Ze roept mij waarschijnlijk omdat ze ergens niet helemaal zeker van is, of omdat ze er helemaal niet zeker van is, of dat ze iets wil vragen, of omdat ze bevestiging wil. Op welk level dat zit, dat wil ik eerst weten. Dat geeft mij de mogelijkheid om haar zelf de puzzel op te laten lossen, dan is het alleen een beetje steun daarin. Het prettigste is als ze zelf weet wat ze moet doen en alleen één of twee specifieke dingen wil weten.” Je zit bij de coachmomenten gehurkt voor Bertens als zij op het bankje zit en kan haar recht in de ogen aankijken. Doe je dat bewust, om te zien wat er in haar omgaat? „Ja. Dat is om het contact zo goed mogelijk te maken en om het echt binnen te laten dringen. Om te kijken of zij zich even van alles af kan sluiten en echt even een inhoudelijk gesprekje kan voeren.” Hoe belangrijk was het coachingsmoment maandag tegen Kerber bij 6-1 en 2-1 achter? „Wat misschien nog belangrijker was, is de manier waarop zij van 2-0 achter naar 2-1 komt. Het stond 2-0 en 15-30 [op de service van Bertens], dan speelt ze drie hele goede aanvallende punten. Dat is heel prettig voor mij, want dan heb ik meteen houvast, dan zijn het niet alleen mijn woorden: ‘hoe heb je die laatste punten gespeeld?’ Zij voelt het dan ook echt zo, omdat ze de punten op die manier gewonnen heeft. Mijn coaching zal zeker bijgedragen hebben. Alleen, of het bewust of onbewust was, dat durf ik niet te zeggen bij Kiki. Ze had zelf al het gevoel daar: ik moet echt meer gaan doen, want anders wordt het hem sowieso niet.” Je probeert haar te laten realiseren dat het de winnende tactiek is? „Klopt, ik wil haar laten inzien dat ze het eigenlijk zelf weet. Haar emoties en de dingen die gebeuren in zo’n wedstrijd zorgen ervoor dat het allemaal wat vertroebelt. Maar hoe minder ik hoef te zeggen, en hoe meer zij zelf met dingen komt, hoe beter het is. Waarschijnlijk voor de wedstrijd, en vooral ook daarna: dat betekent dat het steeds meer van háár wordt. Dat is het belangrijkste.” Dit was haar 97ste wedstrijd dit seizoen, inclusief dubbelpartijen. De laatste weken waren fysiek en mentaal zwaar vanwege de race voor plaatsing voor de Finals. Dit is haar zesde toernooi in zes weken tijd, op twee continenten. Bijt ze zich hier nu puur op wilskracht doorheen? „Daar was ik niet zo bang voor. Ik heb dingen van haar gezien toen we net drie maanden samenwerkten: ze speelde de finale in Acapulco in het dubbeltoernooi [februari 2016] en moest daarna in Monterrey kwalificatie spelen. Na die dubbelfinale moest ze ’s nachts twee uur rijden, vervolgens had ze een vlucht en ’s ochtends om zeven uur kwamen we aan in Monterrey en speelde ze die dag twee kwalificatiepartijen bij plus dertig graden, die ze allebei in drie sets won. Ik weet hoe diep zij kan gaan.”
</doc>
<doc id="381" genre="news" gender="?">
Opgepakte Ivan Leko is wereldnieuws: imagoschade voor Club Brugge is nu al enorm
  “Hun trainer zit in den bak.” Terwijl operatie ­Propere Handen in België vooral uitkijkt naar de wanpraktijken van Mogi Bayat en Dejan Veljkovic en hun betrokkenheid bij eventuele matchfixing, prijkt op alle buitenlandse nieuwssites Ivan Leko prominent bovenaan. Zijn proces lijkt buiten de landsgrenzen al gemaakt. De imagoschade voor Club Brugge is enorm.  “Hun trainer zit in den bak.” Terwijl operatie ­Propere Handen in België vooral uitkijkt naar de wanpraktijken van Mogi Bayat en Dejan Veljkovic en hun betrokkenheid bij eventuele matchfixing, prijkt op alle buitenlandse nieuwssites Ivan Leko prominent bovenaan. Zijn proces lijkt buiten de landsgrenzen al gemaakt. De imagoschade voor Club Brugge is enorm. “Geen commentaar.” Daar hielden ze zich bij blauw-zwart ook gisteravond na een woelige werkdag aan. Het feit dat hun trainer ’s ochtends niet kwam opdagen voor de training en de burelen een halve dag niet beschikbaar waren, deed schrikken. Club liet het niet merken. Voorzitter Bart Verhaeghe had eerder al gereageerd bij dat zijn club “niets te verbergen heeft” en dat trainer Ivan Leko “in bescherming wordt genomen”. Net als de voltallige voetbalwereld kon blauw-zwart ook alleen maar vaststellen dat Leko naar Hasselt was meegenomen voor verhoor. Ook ’s avonds laat hadden zij nog geen woord extra uitleg gekregen waarom dat zo was. Het Federaal Parket bevestigde ondertussen dat Leko net als alle anderen als ‘verdachte’ werd opgepakt, maar dat lijkt meer een juridische techniek te zijn, bedoeld om hem te kunnen verhoren en langer vast te houden. Of hij echt in verdenking gesteld wordt, krijgt hij vermoedelijk vandaag te horen. Volgens zijn advocaat Walter Van Steenbrugge is dat laatste alvast niet denkbaar. “Hij heeft een twintigtal vragen gekregen en die goed beantwoord”, verklaarde die na het verhoor. “Ik verwacht dat hij snel weer op het veld zal staan.” Ook dan zal Club pas officieel reageren na eerst het verhaal van Leko zelf te hebben gehoord. Het competitievrije weekend – Club traint ook gewoon vandaag sowieso – komt op sportief vlak alvast als geroepen. Champions League-effect weg Het kwaad is ondertussen wel geschied. Op het vlak van imago toch. Niet alleen wordt het Belgische voetbal over de hele wereld opnieuw in een negatief daglicht geplaatst, Ivan Leko is er de verpersoonlijking van. De BBC, , , de : overal prijkt bij het nieuws een prominente foto van de trainer van Club Brugge. Niet Bayat of Veljkovic, wel de sappiger ogende trainer van blauw-zwart is voor hen de spil van dit alles. De imagoschade is dan ook enorm. Niet alleen voor de Kroaat, ook voor Club Brugge, dat zich net op een positieve manier wou tonen in de Champions League. Het goede voetbal in de eerste twee Europese wedstrijden lijkt al een eeuwigheid geleden. De fans lieten het er alvast niet bij en counterden met positieve verhalen. Sfeervereniging The Blues of F.C. Bruges en de overkoepelende supportersfederatie stuurden een persbericht rond waarin ze het volste vertrouwen uitspraken in hun coach, terwijl in Hasselt drie fans opdaagden om Leko te steunen. Mooi, maar het doet er de mening van de wereldpers niet op veranderen. Op 24 oktober tegen AS Monaco zal er maar over één ding gepraat worden: dat nachtje cel van de Brugse coach.
</doc>
<doc id="382" genre="news" gender="?">
Vreemde oma en klusjesman in De Passant
  Zoutleeuw - Het Koekeloereseizoen biedt heel wat moois voor kinderen van alle leeftijden. Er staan voorstellingen op het programma over gekke oma's, verliefde egels en mollen, jongetjes met 3 goudvissen en hamsters die op reis gaan... Er zit zeker iets bij dat je zal aanspreken. Op zondag 28 oktober kunnen kinderen vanaf vier jaar kennismaken met een wat vreemde oma en een nog vreemdere klusjesman. Met Bizar van De Kolonie MT kijk je binnen in het huis van een prettig gestoorde oma. In haar vrolijke bestaan wordt ze opgeschrikt door een soort klusjesman, die allerlei reparaties komt uitvoeren. Hij opent kasten, sleutelt aan toestellen en vindt steeds iets wat hem compleet verrast. Zij is soms geamuseerd, soms gegeneerd, soms verstoord en soms compleet gestoord door wat hij allemaal uitvoert. Voor kinderen vanaf 4 jaar  Wanneer: zondag 28 oktober om 14 uur Waar: GC De Passant Prijs: 5 euro
</doc>
<doc id="383" genre="news" gender="?">
’Ik benijd jullie Europese gepensioneerden’
 Een reis met de Wolgaboot Alexander Borodin is niet alleen een trip door het hart van het oude Rusland. Het is ook een drijvende metafoor voor de enorme verschillen tussen arm en rijk in het imperium van Vladimir Poetin. Bovendeks, de rijken, het uitzicht op de luxe buitenhuizen van de Russische elite, benedendeks de matrozen, kamermeisjes, danseresjes en de koks, die voor magere salarissen het schip drijvende houden. Als de Alexander Borodin is aangemeerd in het stadje Kostroma, op twee dagen varen van Moskou en de 200 toeristen aan boord aan wal gaan om het oude linnenfabrieksstadje met het beroemde Itpatiev-klooster en zijn gouden koepels te bekijken, hebben de 98 opvarenden geen tijd om zich te ontspannen. De riviermatrozen maken schoon in het vooronder, de kamermeisjes zijn bezig met de lakens en de was, voorraden voedsel en drank worden aan boord gebracht, terwijl piepjonge dansers en danseresjes in de feestzaal op de voorplecht repeteren voor het optreden ’s avonds. „Ik benijd jullie Europese gepensioneerden”, zegt de 55-jarige Nadja, in de keuken van het ooit in de DDR gebouwde schip, waar de borden van de lunch net zijn gewassen en alweer begonnen is aan de voorgerechten voor het diner. „Ze zijn zo energiek en zien er nog zo jong uit. Bij jullie zijn zeker betere sociale wetten dan ons hè?” De Russin heeft de afgelopen zes maanden zeven dagen per week, twaalf uur achter elkaar gewerkt. „Tussendoor slapen we in de hutten onderin. Nee, natuurlijk hebben wij niet zulk lekker eten als ik nu zelf klaarmaak. Waarom ik dit doe? Het is voor mij de enige manier om wat te kunnen sparen. Want kost en inwoning aan boord zijn gratis.” Elite en armoede ontmoeten elkaar op de Alexander Borodin, hier varend over de Wolga. Ⓒ foto IIM Officieel is Nadja reeds met pensioen. Maar de 9000 roebel (115 euro) waar ze na 36 jaar sloven in de kantine van een vrachtwagenfabriek recht op heeft, is onvoldoende om van te leven. Net als miljoenen andere gepensioneerden zal ze moeten blijven doorwerken. De populariteit van Vladimir Poetin wordt op dit moment ernstig bedreigd door de voorgenomen verhoging van de pensioenleeftijd met vijf jaar. Vrouwen zullen moeten blijven werken tot hun zestigste, en mannen tot hun 65ste, terwijl de gemiddelde leeftijd die een Rus haalt rond de 67 ligt. Bij recente gouverneursverkiezingen werd het beleid van Poetin afgestraft. Sommigen voorspellen sociale onrust. „Hoeveel ik hier verdien?” Nadja lacht. Maar de 22-jarige Vadim, een kok die ’s winters in een restaurant in Kazan werkt en ’s zomers op deze Wolgaboot, is zeer open: „Ongeveer net zoveel als aan de wal: 20 duizend roebel per maand. Maar we delen mee in de fooienpot, gemiddeld komt dat meer op 4000 roebel extra.” Dat is krap 300 euro voor 360 uur werken; 12 euro per dag. Een glas Russische wijn aan boord kost 4 euro, een halve liter bronwater 2 euro vijftig, terwijl een spijkerbroek in de winkels van de stadjes die de boot aandoet eerder duurder dan goedkoper zijn dan in steden als Londen, Parijs of Amsterdam. Volgens Vadim heerst aan boord ’een droge wet’: alcohol onder het personeel is verboden. „Maar Goddank zijn liefdesrelaties wel toegestaan.” De Wolgaboot is een drijvende metafoor voor de verschillen tussen arm en rijk. Niet alleen van die tussen Rusland en het Westen, maar vooral ook van die in Rusland zelf. Tachtig kilometer stroomafwaarts, in het pittoreske stadje Pljos, komt ’s zomers de happy few uit Moskou bijeen. Om te genieten van hun luxe buitenhuizen (datsja’s) aan de oever van de Wolga. Een beetje datsja hier kost al gauw een miljoen euro. Dat is niets vergeleken met het paleisachtige landgoed dat premier Dmitri Medvedev in de buurt heeft laten bouwen van 80 hectaren, met binnenzwembaden, skipistes, een huis voor tweehonderd bedienden en helipads dat volgens oppositieleder Aleksej Navalny ruim 400 miljoen euro heeft gekost. „Ze leven als tsaren, ” zegt een visverkoper, „terwijl het volk zucht.” De directeur van het Wolgaschip, Loedmila Savchenko, zetelt als een matrone in de eetzaal. Ze is professor in de Sociologie aan de universiteit van Rostov- aan- de-Don, maar weet het zo te regelen dat ze zes maanden per jaar aan het hoofd staat van een staf van honderd man. Volgens haar is iedereen die aan boord werkt buitengewoon tevreden. „Ik geef jongelui gelegenheid hier te werken.” De universitair geschoolde meisjes die de welgestelde westerse bejaarden aan boord van de Borodin in de stadjes tussen de gouden uienkoepels rondleiden verdienen 15 euro per dag. „Dit land is ziek”, zegt één van hen. „Het enige alternatief is lesgeven, maar dat verdient de helft minder. Noem mijn naam niet, anders lig ik eruit.” Als serveerster Marina, een slanke brunette van dertig, bij het diner flarden opvangt van een verwoede discussie in het Russisch over politiek, fluistert ze, snel de soep neerzettend. „Velen hier in dit land zijn de huidige situatie zat. De lage lonen, de corruptie, het onrecht. Er zullen harde protesten komen. Maar die zullen even hard door de machthebbers worden neergeslagen.” 
</doc>
<doc id="384" genre="news" gender="?">
Jensen maakt een weinig avontuurlijke comeback
 Zap Robert Jensen is terug met een talkshow. In de eerste aflevering werd een rechts rood lopertje voor Nigel Farage uitgerold. Avontuurlijk of geestig werd het niet. Hij had zichzelf „op de strafbank gezet” omdat hij zijn programma niet goed en spannend meer vond, zei Robert Jensen maandag bij Pauw . Zelf had Jensen gedacht dat hij een maand of zes weg zou zijn, het werd vijf jaar. Inmiddels heeft hij zich van zijn strafbank gehesen om een einde te maken aan de linkse overheersing van de televisie. Zijn nieuwe passie is de politiek. Want ‘rechtse geluiden’ zijn volgens Jensen nergens te horen – al had hij weinig weerwoord toen Pauw hem voorhield dat bij hem iedereen wel langs wil komen, dat zelfs Geert Wilders eens in een debatje was aangeschoven. Rechtse mensen werden altijd zo kritisch ondervraagd, klaagde Jensen , ze werden neergezet als ‘halve Hitlers’. We hoeven niet de hele pitch te factchecken ; dinsdag konden we onze aandacht verleggen naar de eerste aflevering van de ‘personalityshow’ . Te gast was Nigel Farage, de Britse euroscepticus die in bij het Brexitreferendum de grootste triomf van zijn politieke loopbaan beleefde. Er werd een rechts rood lopertje voor Farage uitgerold. Hij kreeg een pint bij zijn champagne en kletste met Jensen gezellig de knipselmap (underdog in de politiek, vliegtuigongeluk overleefd, Cameron, referendum, May) door. Plus een clipje van de dansende Theresa May. En nog eentje. Eigenlijk was het gesprek verrassend a-politiek; Jensen leek zijn gast te willen behoeden voor controversiële uitspraken en vroeg niet naar migratie. Wel ging het lang over Donald Trump, een man die volgens Farage had gezworen zijn verkiezingsbeloften te houden. De Amerikaanse economie was on fire volgens Jensen, die nog maar eens herhaalde dat je die dingen nooit hoort in Nederland. Werd er dan geen enkele kritische vraag gesteld? Toch wel, tegen het einde van het gesprek zei Jensen dat hij voor BBC-journalist ging spelen, zette hij een zeikerig stemmetje op en vroeg hij waarom Farage zo snel na de Brexit-zege was vertrokken. Het leek de act van een man die doodsbang is dat hij serieus wordt genomen. Dat werd sterker in het vervolg van Jensen . Eerst was daar een conference-achtig deel over de zware tijden die de klassieke man doormaakt in tijden van feminisering. Ook hier zat een dubbel moment in. Twee keer liet Jensen een buzzer afgaan, waarna hij – daar was dat rare stemmetje weer – zijn eigen uitspraken politiek correct becommentarieerde. Het leek nergens naar. NRC Kijktips Elke maandag tipt de mediaredactie boeiende programma’s, series en films. Avontuurlijk of geestig werd het niet. Het was zelfs niet vulgair, het kabbelde door. Het aardigste was een compilatie van vreemde blikken en klanken van Matthijs van Nieuwkerk toen die onlangs in DWDD wat sekse-zaken uitgelegd kreeg door hoogleraar Esther Perel. Plotseling zat er ook een panel tegenover Jensen, waardoor de gastheer niet meer met zijn eigen gekke stemmetjes in debat hoefde. Stella Bergsma, Anne-Fleur Dekker en Mark Koster brachten nog een beetje leven in de brouwerij – zij leken wel in het bezit van de passie die de presentator bij zichzelf nog aan het zoeken is. De terugkeer van Jensen is vooral een kwestie van zenderlogica. Want juist bij RTL5 was de afgelopen jaren wel degelijk een rechts geluid te horen, zij het verdund met voetbalpraat. Maar de zender heeft Voetbal Inside kwijtgespeeld aan concurrent Veronica en moest dus op zoek naar een alternatief. Zo kwam Jensen weer in beeld, compleet met de politieke passie die hij zijn nieuwe drijfveer noemt, maar die voorlopig een jasje lijkt in de verkeerde maat.
</doc>
<doc id="385" genre="news" gender="?">
Meer asfalt, het r-woord of toch het ov: hoe lossen we het fileprobleem op?
 Wie al van mening was dat er te veel files staan in Nederland kan de komende jaren zijn borst natmaken: tot 2023 kan het reistijdverlies op de Nederlandse wegen met ruim een derde toenemen. Wat kunnen we doen om de forse extra reistijd aan te pakken? In het rapport dat minister Van Nieuwenhuizen van Infrastructuur en Waterstaat gisteren naar de Tweede Kamer heeft gestuurd staat dat er over vijf jaar 10 procent meer gereden wordt dan in het afgelopen jaar, terwijl het reistijdverlies in dezelfde periode met 35 procent toeneemt. "Dat is heel vervelend", zegt Van Nieuwenhuizen in het NOS Radio 1 Journaal. " We zijn met allerlei nieuwe projecten bezig, maar de echt grote infrastructurele projecten, zoals de vernieuwing van knooppunt Hoevelaken, zijn pas na 2023 klaar. Daar hebben we de komende jaren helaas niets aan." Het kabinet steekt 800 miljoen euro in het vernieuwen van het knooppunt. Tot 2030 komt er zeker 1000 kilometer aan rijstroken bij en wordt er 19 miljard euro gestoken in nieuwe wegen en de aanpak van knelpunten. De miljoenenprojecten leiden de komende jaren nog niet tot resultaten. "Door de economische groei neemt het verkeer op de weg verder toe", zegt Van Nieuwenhuizen. "We zijn bezig met strategische projecten: bij ongelukken worden voertuigen bijvoorbeeld sneller van de weg gehaald, maar we moeten realistisch zijn. We kunnen de groei niet bijbenen, files voorkomen kunnen we op de korte termijn helaas niet." Volgens de minister is de conclusie dat de aanleg van meer asfalt de afgelopen jaren niets heeft opgeleverd onjuist. "We zijn meer gaan rijden: er rijdt nu 12 procent meer verkeer rond dan in 2008, het file-rampjaar. We weten dus heel veel verkeer te verwerken met minder files dan toen." Wat kunnen we doen om de overvolle wegen de komende jaren te ontlasten? "Het openbaar vervoer kan voor een deel helpen", zegt Van Nieuwenhuizen. "Maar mijn collega Van Veldhoven (staatssecretaris, red.) kampt met dezelfde problemen: de perrons zijn overvol. We zijn gewoon veel mobieler geworden met z'n allen." In de Randstad leiden goede verbindingen met het openbaar vervoer nog onvoldoende tot een ontlasting van het wegennetwerk, zegt Bert van Wee, hoogleraar transportbeleid aan de TU Delft. "Misschien draagt het goede wegennet wel bij aan het probleem. Als je in Gouda woont, kun je zomaar een baan accepteren in Amsterdam. Ook de hoge huizenprijzen in de grote steden zorgen ervoor dat mensen ergens anders gaan wonen en met de auto naar het werk gaan." Het aanleggen van nog meer wegen is in ieder geval onzinnig, zegt Van Wee. "Het is vaak de eerste reactie van ministers die graag willen scoren. Natuurlijk is het nodig om wegen te verbreden en knooppunten te vernieuwen, maar als je denkt daarmee het fileprobleem op te lossen, zit je verkeerd." Hij wijst op Amerikaans onderzoek naar de relatie tussen de aanleg van wegen en files. "Uit dat onderzoek blijkt dat de aanleg van meer wegen zorgt voor een toename van files. Dus gemiddeld blijft de filezwaarte gelijk." Het aanleggen van nieuwe wegen maakt autorijden aantrekkelijker, zegt hij. "Bovendien worden er de komende jaren al vele miljarden uitgetrokken voor de verbreding van wegen en nieuwe knooppunten." Ook het verder verhogen van de brandstofprijzen is volgens Van Wee niet de beste oplossing. "Een prijsstijging van 10 procent leidt tot 1,5 procent minder auto's. Dat zet geen zoden aan de dijk. Bovendien is er een beter alternatief." Dat alternatief is het r-woord: rekeningrijden. Lang een politiek beladen onderwerp, maar experts wijzen de laatste jaren vooral op de voordelen. "Een kilometerheffing die afhangt van waar en wanneer je rijdt, lijkt het juiste antwoord", zegt Van Wee. "Uit onderzoek blijkt dat rekeningrijden de drukte op de weg met 50 procent kan verminderen." Het Planbureau voor de Leefomgeving , dat adviezen uitbrengt aan het ministerie, is ervan overtuigd dat het een belangrijk middel kan zijn om de drukte op de weg terug te dringen. De Raad voor leefomgeving en infrastructuur, ook een adviesorgaan van de regering, adviseerde de minister eerder dit jaar het reizen tijdens de spits duurder te maken. De aanleg van meer asfalt of spoor is niet de oplossing, zo stelde de raad. Er dienen zich aan de horizon ook andere oplossingen aan. Een daarvan klinkt nog altijd wat futuristisch in de oren: de zelfrijdende auto. "Op de korte termijn zal de introductie van de zelfrijdende auto ervoor zorgen dat de capaciteit juist afneemt", waarschuwt Van Wee. "De auto's zullen uit veiligheidsoverwegingen niet dicht op elkaar mogen rijden. Maar als dat op lange termijn wel mag, is het een uitstekende oplossing." Bovendien, zegt hij, doet een file in een zelfrijdende auto minder 'pijn'. "Je kunt gewoon andere dingen doen terwijl je in de auto zit." Onder andere de gemeente Utrecht is bezig met initiatieven voor schone en duurzame mobiliteit, zoals het stimuleren van elektrische deelauto's. "Initiatieven als deelauto's, e-bikes en een aangescherpt parkeerbeleid kunnen volgens onderzoek de drukte op de weg met maximaal 25 procent verminderen", zegt Van Wee. Techbedrijven en autofabrikanten werken hard aan toekomst die de zelfrijdende auto mogelijk maakt, liet Nieuwsuur vorig jaar zien in deze video:
</doc>
<doc id="386" genre="news" gender="?">
<span class="keyword">Diplodocus</span>  Wat klopt er niet aan deze tekening?
 Een plantenetende dinosaurus met een lange nek – dat is ons beeld van de diplodocus. Dat de jonge diplodocussen wellicht apart leefden van hun ouders, en ander voedsel aten? Dat blijkt nu pas, uit een artikel van Amerikaanse paleontologen in Scientific Reports . Zij onderzochten de kleinste diplodocusschedel ooit, 24 centimeter lang. Zo ontdekten ze dat de schedels van jonge dino’s niet op die van hun ouders leken, maar op die van verre voorouders, met een smalle, korte snuit. Die snuit duidt er volgens de onderzoekers op dat jonge diplodocussen een gevarieerder (plantaardig) dieet hadden dan hun breder gebekte ouders. Het kan betekenen dat de mini-dino’s voedsel zochten in het bos, terwijl hun ouders de open vlakten begraasden. Wel zo veilig, gezien het verschil in lichaamsgrootte, aldus de onderzoekers: volwassen diplodocussen konden met hun grote poten makkelijk hun kroost verpletteren. Met dit nieuwe wetenschappelijke inzicht zou Andrey Atuchin, de tekenaar van het tafereel hierboven, zijn werk moeten overdoen.
</doc>
<doc id="387" genre="news" gender="?">
Burgemeester betrekt ex-coalitiepartner nog bij bestuur
  Glabbeek - De Dorpspartij van burgemeester PeterReelmans betrekt de huidige coalitiepartner SP.A, die géén zetel meer behaalde, bij het bestuur van het gemeentebedrijf AGB en het bijzonder comité voor de sociale dienst. De Dorpspartij behaalde bij de gemeenteraadsverkiezingen met maar liefst 55% of 2.190 stemmen de volstrekte meerderheid. Burgemeester Peter Reekmans: "Coalitiepartner SP.A behaalde spijtig genoeg nipt geen zetel in de gemeenteraad, maar drie mandatarissen van hen worden opgenomen in de Dorpspartijfractie in het AGB en het bijzonder comité voor de sociale dienst." Het nieuwe college van burgemeester en schepenen ziet er als volgt uit: Burgemeester Peter Reekmans: politie, brandweer, algemeen beleid, financiën, communicatie, burgerlijke stand, ruimtelijke ordening, lokale economie, mobiliteit en erfgoed. Eerste schepen Kris Vanwinkelen: openbare werken, milieu, technische dienst, waterlopen, nutsvoorzieningen, personeel, dorpskernvernieuwing, kerkfabrieken, sociale zaken, landbouw en fruitteelt. Tweede schepen Hilde Holsbeeks: jeugd, onderwijs, buitenschoolse kinderopvang, wonen, welzijn, gezin en senioren. Derde schepen Hans Hendrickx: groendienst, begraafplaatsen, dierenwelzijn, sport, feestelijkheden, toerisme, recreatie, GMTA en toezicht Autonoom Gemeentebedrijf AGB. Aanvullend is er een voorzitter bijzonder comité voor de sociale dienst (de beperkte vorm van OCMW) die mag worden gelijkgesteld aan een schepen. Dat is de vierde schepen Tom Struys, bevoegd voor patrimonium, middenstand, cultuur, bibliotheek, toezicht OCMW en dus voorzitter bijzonder comité voor de sociale dienst. Voorzitter van de gemeenteraad en raad van bestuur AGB Glabbeek: Simon Vandermeulen. Voorzitter directiecomité AGB Glabbeek: Johnny Reweghs. Fractieleider Dorpspartij in de gemeenteraad: Katrien Ceuleers Leden van de Politieraad: Peter Reekmans, Simon Vandermeulen en Katrien Ceuleers. Bijzonder comité voor de sociale dienst: Tom Struys, Yvette Sterkendries, Natasja Ons, Steven Verjans en Fons Scheys/Jacqueline Depré. Partijvoorzitter van de Dorpspartij: Luc Lambrechts  
</doc>
<doc id="388" genre="news" gender="?">
Geertrui Van de Velde: “Waarom ik geen eerste schepen word?”
  Lede - Met het aantal voorkeurstemmen dat Geertrui Van de Velde achter haar naam kreeg (1475) verwachtte iedereen dat de tweede op de CD verkiezingsuitslag vanaf januari ook de titel van eerste schepen zou dragen. Zelf opteerde ze echter voor de bevoegdheden van Sociale Zaken, het domein dat sedert de samenvoeging van OCMW en gemeente een bijkomende vijfde schepen toelaat. “Dit is inderdaad een bewuste keuze,” vertelt de huidige schepen van Sport. “Mijn politiek engagement heeft altijd een sterk sociaal draagvlak gehad. Mijn opleiding en ook mijn functie als lesgever aan sociale werkers zijn hier uiteraard niet vreemd aan. Met het engagement dat ik nu neem om mij op dit domein in te zetten blijf ik getrouw aan mijn maatschappelijke visie. In Lede is er nog heel wat te doen op dit vlak. Denk maar aan een efficiënte ouderenzorg, de armoedebestrijding, de ondersteuning van allen die in de zorgsector werkzaam zijn, ik noem maar belangrijke punten. Deze opdracht lijkt mij belangrijker dan de titel van eerste schepen, die overigens niet verenigbaar is met het mandaat van voorzitter van het Bijzonder Comité Sociale Dienst dat een groot deel van mijn tijd zal opslorpen. Tegelijk wil ik mij volledig inzetten om de integratie van OCMW en gemeente optimaal te laten verlopen. Hier staat ook mijn partij achter.”
</doc>
<doc id="389" genre="news" gender="?">
Jan Mulder: 'Mag de chef voetbal van Het Laatste Nieuws lunchen met een makelaar?'
 Mag de chef voetbal van Het Laatste Nieuws lunchen met een makelaar? Ja. De makelaar is een belangrijk onderdeel van de voetbalmaatschappij geworden: hem interviewen tijdens een etentje mag, móét misschien. Met Mogi Bayat, op een door die makelaar betaalde vakantie op zijn schip in Monaco, het aanstaande seizoen doornemen? De chef voetbal heeft het voor zover bekend niet gedaan, maar mocht hij met Bayat op een boot hebben gezeten, dan was hij niet in overtreding. Boten zijn nergens verboden. Ik zou geen half weekend met Mogi Bayat door Monte Carlo willen struinen, al was het voor mijn krant, maar als Stephan Keygnaert van Het Laatste Nieuws dat wel nuttig vindt, valt er weinig op hem aan te merken. Een journalist behoort niet de hele dag op de redactie te zitten en pas weg te gaan wanneer zijn artikel bij de drukker ligt. Een journalist moet eropuit, naar coaches en spelers, en ook naar de makelaar. De situatie wordt onzuiver wanneer je aan de berichtgeving afleest dat er sprake is van een aan partijdigheid grenzend begrip voor de makelaar of de trainer. Maar ook zonder boot of belang kan die sympathie er zijn: journalisten zijn, net als mensen zonder pen, gevoelsdieren met soms belangeloze voorkeuren.
</doc>
<doc id="390" genre="news" gender="?">
Opnames ‘The Voice Senior’ van start: “Ik heb me vandaag maar één keer omgedraaid”
 Ze zijn vaak grijs, een tikje minder fit en zingen het liefst liedjes uit de vorige eeuw. , waarvan de opnames zaterdag zijn begonnen, is van ­dezelfde ­familie als en , maar toch een buitenbeentje: opa en oma laten zich niet gek maken. Op deze opnamedag passeren zestien van de veertig geselecteerde kandidaten in de eerste Blind Audi­tion voor de coaches: Dana Winner, Natalia, Walter Grootaers en Helmut Lotti. “Hoe oud ben jij?”, vraagt Dana Winner aan Willy, die net van Eagles heeft gezongen. “Ik kom uit Koekelare”, ontwijkt Willy de vraag. En hij vertelt dat hij in 1997 een concert van Eagles heeft meegemaakt in Flanders Expo, waar ook Walter Grootaers aanwezig was. “Ik stond toen naast u”, herinnert Willy zich. Voor Lucien, die applaus krijgt voor zijn hoge noten, is het eveneens een weerzien met een jurylid: “Helmut, 26 jaar geleden, weet je dat nog? Wij deden toen mee aan soundmixshows. Maar hij was altijd voor mij.” “Eén keer omgedraaid” Tom McGuire, een crooner met een strikje, is in de Bronx geboren en dertig jaar geleden in België beland voor de liefde. Hij zingt . “Ik was doodsbang”, zegt hij. Voor hij weggaat, laat hij nog vallen: “Today is my birthday.” Waarna de jury inzet. Peter mag afsluiten, een vrolijke man met een snor. Hij zingt , maar heeft het nummer versneld tot een boogieritme. Ambiance! Hij gaat de juryleden één voor één kussen en vertelt dat hij in 1963 de Gouden Micro heeft gewonnen met The Jets en in 1966 het voorprogramma heeft gedaan van The Rolling Stones in Schaarbeek. “Ik heb me vandaag maar één keer omgedraaid”, vertelt Helmut Lotti achteraf. “Het probleem is dat wij elk maar vier kandidaten mogen hebben. In totaal gaan er veertig passeren. Dan is de rekening rap gemaakt: van de veertig mag ik er maar vier meenemen. Ik zie eigenlijk niet veel verschil met de gewone : ook daar heb je mensen die twijfelen aan zichzelf maar echt goed zijn, en anderen die denken dat ze fantastisch zijn.” Vrouwen in de minderheid Walter Grootaers: “Deze senioren komen hier niet omdat ze denken dat ze nog carrière kunnen maken. Ze komen om zich te amuseren, om hun kleinkinderen te laten zien wat ze vroeger allemaal gedaan hebben en dat ze wel kunnen zingen. Dat vind ik als motivatie al voldoende.” “Dat is het grote verschil met ”, vindt Dana Winner. “Voor die senioren is het geen must meer. De druk is hier niet zo groot. Sommigen zingen de pannen van het dak, maar als ze dat niet doen, ga ik hen niet met de grond gelijkmaken. Het is bewonderenswaardig dat ze de moed hebben om dit nog te doen. De vrouwen zijn hier in de minderheid. Op een bepaalde leeftijd verandert het vibrato in je stem en vrouwen op leeftijd hebben er meer moeite mee om dat onder controle te houden. Maar ik heb hier vrouwen van in de zeventig gezien die ongelooflijk goed voor de dag komen. Vroeger gingen oudere vrouwen donker gekleed en gebukt onder het werk. Nu staan ze daar nog met allure.” Jonge kijkers VTM mikt op kijkers van 18 tot 54 jaar. Gaan die kijken naar zingende 60-plussers? “In Duitsland en Nederland kijken juist heel veel jonge mensen”, zegt Walter Grootaers. “Zij ontdekken in dit programma muziek uit de jaren 60 en 70. Laatst kwam mijn dochter van 13 thuis met een nummer waar ze gek van was: van The Foundations. Ik zeg: ‘Daar was ik ook gek van toen ik 13 was’. Zij dacht dat het een recent nummer was: ‘Is dat al zo oud?’ Dus ik begrijp dat veel jonge mensen kijken.”
</doc>
<doc id="391" genre="news" gender="?">
Je hoeft niet gek te zijn
 Psychische hulp Te veel Nederlanders zoeken hulp bij psychische problemen, zei hoogleraar psychiatrie Damiaan Denys in NRC . Wanneer zetten mensen dan die stap? Als je naar de psycholoog gaat moet je minstens je eigen naam zijn vergeten, dacht Marinka Riekwel (30) uit Deventer als tiener. Ze was opgegroeid in Loenen, een dorp aan de rand van de Veluwe, waar spottend werd gesproken over ‘gekken’ in de naburige kliniek. Gelukkig vertelde de huisarts haar op haar achttiende dat je niet „half dood” hoeft te zijn om psychologische hulp te krijgen. Haar ouders lagen in scheiding en ze had depressieve gevoelens, dus werd ze naar een praatgroepje met andere verdrietige pubers gestuurd. Een klein decennium later zette ze zelf de stap naar de psycholoog. Ze was erg neerslachtig en had slaapproblemen, en vermoedde dat ze gebeurtenissen uit haar verleden nog niet had verwerkt. Als jong meisje was ze seksueel misbruikt door haar buurjongen. Daar had ze nooit aandacht aan besteed – ze was toch niet verkracht? Aan haar vrienden durfde ze dat verhaal niet zoveel jaar na dato te vertellen. Ze was bang de „dramaqueen” van de groep te worden, omdat ze al veel over de scheiding van haar ouders had gepraat. Een psycholoog zou haar in ieder geval serieus nemen, verwachtte ze. Wat ook zo was. Vergeleken bij de inwoners van andere westerse landen zoeken Nederlanders relatief snel hulp bij psychische problemen, volgens de laatste peiling van de World Mental Health Surveys uit 2007. Jaarlijks kampt bijna eenvijfde van de volwassenen met een psychische aandoening, eenderde van hen zoekt daarvoor – vaak na verwijzing van de huisarts – hulp en klopt aan bij bijvoorbeeld een psycholoog, pastoor, of acupuncturist. Dat lijkt uit een grootschalig bevolkingsonderzoek van het Trimbos-Instituut, dat in 2012 een rapport uitbracht over ons hulpzoekgedrag. Volgens sommige experts in de geestelijke gezondheidszorg is de drempel voor psychologische hulp te laag. Hoogleraar psychiatrie Damiaan Denys zei onlangs tegen NRC dat te veel mensen hulp zoeken voor problemen die gewoonweg bij het leven horen. Daardoor kunnen mensen die écht ziek en waanzinnig zijn niet allemaal geholpen worden; de zorg is overvraagd. Toch zoeken ook veel mensen geen hulp. Trimbos schatte in 2014 dat ruim 43.000 mensen met een angst- of stemmingsstoornis geen enkele vorm van hulp zoeken, terwijl hun klachten niet zomaar voorbijgaan. Waarom gaat de ene wel naar de psycholoog en blijft de ander thuis? Mensen met ernstige psychische klachten zoeken vaker en sneller hulp dan mensen met minder ernstige klachten, zegt Margreet ten Have, senior onderzoeker van het Trimbos-Instituut en projectleider van het bevolkingsonderzoek. Met ‘ernstig’ wordt bedoeld dat de aandoening iemands dagelijks functioneren sterk ontwricht. Werken lukt niet meer, of sociale contacten worden afgehouden. Dit gaat op voor mensen met een depressie, een paniekstoornis of een gegeneraliseerde angststoornis, ook wel piekerstoornis genoemd. Ten Have: „Ongeveer tachtig procent van deze groep zoekt op enig moment in hun leven hulp. Zij ervaren hun aandoening vaak als ernstig.” Marinka Riekwel (30) zocht hulp bij een psycholoog. Als tiener dacht ze dat je daarvoor minstens je eigen naam moest zijn vergeten. Foto Annabel Oosteweeghel  Marnix (31) vond het logisch om een psycholoog op te zoeken toen hij depressief werd, zegt hij. Om toekomstige werkgevers niet af te schrikken wil hij niet met zijn achternaam in de krant. „Ik raakte depressief toen ik was afgestudeerd en lange tijd geen baan kon vinden. Ik voelde me gewoon kut, en dat wilde ik niet meer.” Met zijn omgeving sprak hij nauwelijks over zijn problemen. „Als er werd gevraagd hoe het mij ging, zei ik ‘bwah’, en daarna ging het bij wijze van spreken weer over bier en tieten. Ik vond het makkelijker erover te praten toen ik had besloten naar de psycholoog te gaan. In plaats van te zeggen hoe verschrikkelijk alles is, kan je zeggen: „Het gaat niet goed, maar ik doe er wat aan.” Denys mag dan vinden dat mensen snel naar de psycholoog stappen, er is ook een grote groep die geen hulp voor zijn problemen zoekt. Willem van der Does, hoogleraar klinische psychologie aan de Universiteit Leiden : „Als je vanaf jonge leeftijd psychische klachten hebt, kan er gewenning of zelfs defaitisme ontstaan: ‘zo is het leven kennelijk’. Ook kunnen mensen weinig vertrouwen hebben in de geestelijke gezondheidszorg. Ze zijn bang dat ze pillen moeten slikken, vrezen een verkeerd label te krijgen of hebben slechte ervaringen met eerdere behandelingen.” Marlous (19), die om privacyredenen alleen met haar voornaam in de krant wil, kan het beamen: „Ik ben vroeger door mijn moeder naar hulpverleners gestuurd omdat ik last had van stemmingswisselingen, maar dat was geen succes. Ik dacht dat psychologen mij niet konden helpen: ze kunnen toch niet in mijn hoofd kijken? Ik vond toen ook niet dat ik een stoornis had. Mijn extreme emoties zag ik als onderdeel van mijzelf.” Toch ging ze afgelopen winter uit zichzelf naar de psycholoog. „In eerste instantie wilde ik mijn problemen zelf oplossen. Het voelde zwak om daar iemand bij te betrekken. Maar toen ik ook nog paniekaanvallen kreeg, wist ik dat ik hulp nodig had.” Ook schaamte kan een rol spelen bij de keuze geen hulp te zoeken, zegt Van der Does. „Het helpt dat media meer aandacht aan depressie besteden en dat bekende Nederlanders uit de psychische kast komen. Tien jaar geleden zag een groot deel van de bevolking psychische problemen nog als een kwestie van zwakke persoonlijkheid.” Mensen met een sociale fobie of een specifieke fobie, zoals extreme hoogtevrees, zoeken minder vaak en snel hulp, blijkt uit het Trimbos-rapport. Van der Does: „Ze organiseren hun leven liever om de fobie heen, en dat is vaak ook mogelijk omdat de angst zo specifiek is. „GZ-psycholoog Willemijn van Gastel: „De behandeling van fobieën bestaat uit de confrontatie met je angst. Als je een hondenfobie hebt, moet je bijvoorbeeld met honden knuffelen. Dat kan je ervan weerhouden hulp te zoeken. Mensen met een sociale fobie kunnen ook bang zijn voor een negatief oordeel van de psycholoog. Ze zitten soms trillend tegenover me.” Ik moest over mijn ego heen stappen; kon ik dit echt niet zelf oplossen? Judith Webber ging afgelopen zomer naar een psycholoog Ook alchohol- en drugsverslaafden zijn notoir slechte hulpzoekers. Zo ook Mark Lettinga (37) uit Leeuwarden. Op zijn 27ste was hij al „rijp voor de kliniek”, maar het duurde nog jaren voordat hij toegaf dat hij een probleem had: „Ik vond dat ik alles onder controle had. Ik keek naar andere mensen: ‘die snuift meer, die drinkt meer. Dan valt het bij mij wel mee.’ En dat terwijl ik op het dieptepunt vijf gram coke per dag snoof en meer dan twintig bier dronk. Na verloop van tijd dacht ik wel steeds vaker: ‘Waar ben je in godsnaam mee bezig’. Maar dan nam de gedachte aan cocaïne en drank het weer over. Je wordt zo opgeslokt door verslaving, dat je er niet aan toekomt om te erkennen dat je een probleem hebt. Ik zocht pas hulp op mijn vierendertigste toen ik geestelijk, lichamelijk en financieel helemaal aan de grond zat.” Uit het bevolkingsonderzoek blijkt dat vrouwen vaker hulp zoeken. Van Gastel ziet dat weerspiegeld in de bezoekcijfers van haar praktijk: „De man-vrouwverhouding is bijna een op twee. Mannen duiden hun klachten vaak fysiek. Als ze depressief zijn, denken ze bijvoorbeeld dat ze oververmoeid zijn, bij een paniekaanval denken ze aan een hartaanval.” Ten Have: „Ander onderzoek laat zien dat vrouwen stressgevoelens sneller herkennen als een psychisch probleem en meer geneigd zijn hulp te zoeken. Ze zijn meer gewend om over persoonlijke problemen te praten.” Dat geldt ook voor Judith Webber (43) uit Amsterdam. Zij ging afgelopen zomer naar een psycholoog omdat ze licht overspannen was. „Ik hou van zelfonderzoek en was wel benieuwd naar de oplossing van de psycholoog. Ik ben zelf coach, ik had al met allerlei mensen gespard, maar ik voelde dat ik meer ondersteuning nodig had om van mijn klachten af te komen. Hoewel ik het heel krachtig vind om hulp te vragen, moest ik wel even over mijn ego heen stappen; kon ik dit echt niet zelf oplossen? Maar dat had ik altijd al gedaan, en dat was juist onderdeel van het probleem. Je hoeft het niet in je eentje te rooien.” Ze is inmiddels niet meer overspannen maar blijft aan zichzelf werken, zegt ze. En de anderen? Lettinga is al drie jaar clean, zegt hij, en werkt als ervaringsdeskundige in de verslavingszorg. Marlous wacht nog op haar diagnose. Marnix heeft nog weleens een dipje maar de depressie is niet teruggekeerd. En Marinka Riekwel is niet meer depressief geweest sinds bleek dat ze geen vitamine B12 opnam en dat probleem is verholpen, zegt ze. Ook is ze grotendeels af van de psychische klachten die door het misbruik zijn ontstaan. Met hulp van de psycholoog vertelde ze haar verhaal aan vrienden. Ze vonden haar geen dramaqueen.
</doc>
<doc id="392" genre="news" gender="?">
Herfstconcert Singhet Vro in den Ichter
 Alle muzikale gasten kwamen uit Nederland: het Koninklijk Mannenkoor Sint-Caecilia uit Koningsbosch en troubadour Math Dirks met gitarist Ger Maessen, die liedjes van Toon Hermans zouden brengen. Spijtig genoeg moest voorzitter Jos Baeten een niet zo aangename mededeling brengen: de troubadour meldde op het laatste nippertje af wegens ziekte. Gelukkig werd een alternatief gevonden: Jempi Trippaers, Genkse Belleman, en Hugo Martens, onze huispianist, brachten met veel verve met accordeons en zang het publiek in de gewenste stemming. De dirigent van Singhet Vro, Jan Gabriëls, werd na het concert in de bloemetjes gezet voor zijn 21-jarige tomeloze inzet voor het koor. Vanaf nu wil hij het wat rustiger aan doen en besloot daarom zijn dirigeerstokje door te geven aan een nog onbekende opvolger. Al bij al werd het een geslaagd concert dat werd afgesloten met “24 rozen”, een lied van Toon Hermans, dat werd omgedoopt tot “21 rozen” voor Jan.
</doc>
<doc id="393" genre="news" gender="?">
Gambrinusclub houdt dertigste ruildag in Hoegaarden
  Hoegaarden - Het gaat om een Internationale ruildag van alle reclameobjecten voor de bieren van de wereld. De club is aan haar 69 internationale ruildag type, waarvan dertig in Hoegaarden. Gambrinisclub van België bestaat veertig jaar. De voorzitter en ondervoorzitter staan beiden reeds dertig jaar aan het roer. Zij leiden de grootste club in haar genre in België. Er zijn tientallen ruildagen in samenwerking met clubs in Nederland, Duitsland, Luxemburg. De eerstkomende beurs vindt plaats op zaterdag 3 november tussen 10 u en 16 u in de sportzaal De Struysvogel, aan de Tiensestraat. Telkens worden binnen en buiten de hal een honderdtal stands opgebouwd. De aard van de nummerplaten op de wagens toont aan hoe Europees de belangstelling is. Bij vorige gelegenheden werden onder andere Pierre Celis en Miel Mattheus in Hoegaarden tot ereleden verheven. 
</doc>
<doc id="394" genre="news" gender="?">
N-VA vraagt herenhuis op Oudstrijdersplein te sparen
  Halle - N-VA vraagt het stadsbestuur een negatief advies uit te spreken over een aangevraagde bouwvergunning om een herenhuis op het Oudstrijdersplein tot acht appartemlenten te verbouwen. Enkel de gevel zou blijven staan. N-VA pleit voor het behoud van de authenticiteit van dit huis. Er werd een bouwaanvraag ingediend om een herenhuis naast het stadhuis op het Oudstrijdersplein te slopen, met uitzondering van de voorgevel. Ook de ruimte naast het herenhuis zou mee door bebouwing ingenomen om er acht appartementen te voorzien. Rogier Lindemans, gemeenteraadslid voor N-VA in Halle, vraagt het Halse stadsbestuur om voor dit bouwproject geen vergunning af te leveren. "De gevel van het gebouw zou wel worden behouden, maar de rest van het gebouw zou worden gesloopt. We pleiten ervoor om het gebouw binnenin te restaureren en om te vormen tot kantoor- of karaktervolle woonruimte Een volledige nieuwbouw achter een oude gevel neemt helemaal de charme van het huis weg. Het resterende historische erfgoed in onze stad mag geen slachtoffer worden de heersende bouwwoede in de stad". Het N-VA-raadslid merkt op dat het project niet te zien is op het digitaal omgevingsloket wat verplicht is.
</doc>
<doc id="395" genre="news" gender="?">
Informatienamiddag ‘Proper thuis’
  Wetteren / Wichelen / Laarne - U houdt ook niet van schoonmaken? Zoals de meesten waarschijnlijk. Toch valt er veel te vertellen over gezond en veilig poetsen. Tijdens de actieve infonamiddag ‘Proper thuis’ van WoonPlus ligt de nadruk op het gezond en veilig omgaan met schoonmaakproducten en pesticiden in en rond de woning. U maakt er kennis met een hele box aan schoonmaakmiddelen. U leert de etiketten van de producten lezen. U krijgt tips mee over hoe u veilig producten gebruikt en hoe u gezonde(re) producten kunt herkennen. Kent u de goedkope middeltjes van vroeger nog? Azijn, soda of bruine zeep: ze doen het nog steeds goed! Er wordt getoond hoe u ze best gebruikt. Ten slotte leert u hoe u gezond problemen met ongedierte in en rond het huis kunt voorkomen. Voor wie? Alle inwoners van Laarne, Wetteren en Wichelen Wanneer? Maandag 12 november 2018 van 14.00 tot 16.00 uur Waar? Dienstencentrum ’t Binnenhof, Molenstraat 35 A te Laarne Of Wanneer? Dinsdag 13 november 2018 van 14.00 tot 16.00 uur Waar? Gemeentehuis Wetteren, zaal de Ceder, Rode Heuvel 1 Of Wanneer? Woensdag 14 november 2018 van 14.00 tot 16.00 uur Waar? Raadzaal Sociaal Huis, Oud Dorp 2 te Wichelen. Deelname is gratis, graag vooraf inschrijven tot en met 08/11/2018 via .
</doc>
<doc id="396" genre="news" gender="?">
Cheque met opbrengst Sneukeltocht voor Sint-Blasius
  Dendermonde - Op de Dag tegen Kanker overhandigden de organisatoren van de Sneukeltocht in Grembergen een cheque aan het ziekenhuis Sint-Blasius. Het bedrag van 3.311 euro werd gebruikt om activiteiten te organiseren om patiënten die getroffen werden door de ziekte in de watten te leggen en workshops aan te bieden.
</doc>
<doc id="397" genre="news" gender="?">
Op tocht tijdens 'Nacht van de duisternis'
  Deinze - 'Vanuit de ruimte kan je Vlaanderen makkelijk herkennen als een lichtgevende plek. Maar dat kwistig lichtgebruik heeft een serieuze impact op onze natuur. Tijdens de Nacht van de Duisternis op zaterdag 13 oktober gaat overal in Vlaanderen het licht uit. Het is het ideale moment om lang uitgestrekt in het gras in de tuin te gaan liggen - een dekentje kan wellicht geen kwaad - en uitgebreid filosoferend naar de hemel te turen. Want in het donker is de sterrenhemel zoveel mooier!' vertelt Hannes Buyle van Natuurpunt. Maar het is ook mogelijk om deel te nemen aan een avondlijke tocht. In Deinze kan men met de gidsen van Natuurpunt de Brielmeersen verkennen en er meer leren over het nachtleven van de dieren. De activiteit gebeurt in samenwerking met Stad Deinze, de provincie Oost-Vlaanderen, de Gezinsbond en de Sterrenkijkersvereniging LEO. Er zijn drie geleide wandelingen: om 19u30 (voor jonge gezinnen), om 20u en om 20u30. Duur: 2u à 2u30. Wanneer? 13/10/2018 van 19u30 tot 22u30. Afspraakplaats: ingang Brielmeersen, Lucien Matthyslaan, 9800 Deinze.
</doc>
<doc id="398" genre="news" gender="?">
Pastadagen van KDN United
  Holsbeek - Vrijdagavond 12 oktober kan men nog tot 21 uur genieten van een lekkere hap en zondag wordt opgediend van 17 tot 21 uur. De pastadagen van KDN United vinden plaats in de parochiezaal van Nieuwrode. Men kan er kiezen uit spaghetti (bolognese of vegetarisch), tagliatelli met zalm of croque monsieur. Het is een project voor de toekomst, een project voor de jeugd.
</doc>
<doc id="399" genre="news" gender="?">
‘Faurisson is dood zoals hij leefde, in Vichy’
 Ondertussen in Vichy ‘Vichy’ is niet alleen een regime. Grappen na de dood van holocaustontkenner Robert Faurisson vielen in het stadje verkeerd. Nee, toeristen komen meestal niet naar Vichy voor de oorlog. Ze bezoeken de thermen, het casino of ze struinen langs vergane glorie uit het Belle Époque . Maar de medewerker van de plaatselijke VVV kijkt desgevraagd niet vreemd op. Hij trekt meteen een foldertje van de balie. De volgende dag is er een groepswandeling langs gebouwen die de met de Duitsers collaborerende maarschalk Philippe Pétain van 1940 tot 1944 gebruikte om de Franse regering onder te brengen, vertelt hij. Een „pijnlijke geschiedenis”, meldt de uitnodiging. Het ‘Vichy-regime’, zeggen de Fransen. De naam van het stadje is symbool geworden voor de Franse rol bij de Jodenvervolging. Maar de 25.000 inwoners worden niet graag aan die donkere kant van het lokale verleden herinnerd. Dat bleek na het overlijden zondag van holocaustontkenner Robert Faurisson. Hij stierf op 89-jarige leeftijd. Thuis in Vichy. „Robert Faurisson is overleden. In Vichy, zoals het moest zijn”, twitterde het linkse parlementslid Clémentine Autain maandag. „Faurisson is dood zoals hij leefde, in Vichy”, meldde een andere ironische tweet. Na het bericht van Autain greep burgemeester Frédéric Aguilera de telefoon. „Ze snapte meteen dat de Vichyssois [inwoners van Vichy] dit over één kam scheren zat zijn en ze heeft verstandig gereageerd”, zei hij tegen de lokale zender France 3. „Ik sprak over de Franse overheid die in Vichy met Pétain gevestigd was”, schreef Autain onder haar eigen tweet. „Het gaat er niet om de stad of zijn bewoners zwart te maken.” „Voor de Vichyssois is dit altijd extreem pijnlijk”, meent Aguilera. „Het gebeurt permanent, alle dagen.” Ook hij zelf krijgt als burgemeester van de beladen plaatsnaam op sociale media vaak de wind van voren. Juist afgelopen week onthulde hij met nazi-jager Serge Klarsfeld een gedenksteen voor een in Vichy geboren Joodse baby die gedeporteerd is en vergast in Auschwitz. „Ja, de regering van maarschalk Pétain heeft ervoor gekozen zich hier te installeren. Maar nee, de Vichyssois zijn niet verantwoordelijk voor verwoestingen veroorzaakt door politici die Parijs moesten ontvluchten”, zei hij bij die gelegenheid. De stad, in de zogenoemde ‘vrije zone’ was door Pétain uitgekozen vanwege de vele hotels en de goede verbinding met Parijs. Faurisson, die tot 1980 in Lyon aan de universiteit letterkunde doceerde, stond bekend om theorieën waarin hij het bestaan van gaskamers ontkende. In 1978 hield hij nog een college met de titel ‘Is het dagboek van Anne Frank echt?’ Zijn leven was volgens Jean-Marie Le Pen, oud-leider van het rechts-populistische Front National, „emblematisch voor de teruggang van de vrijheid van meningsuiting”. De om antisemitisme veroordeelde cabaretier Dieudonné trad in 2012 nog samen met hem op. In het voormalige Hotel du Parc in Vichy, waar Pétain de regering onderbracht, zijn nu vooral woningen. De Rotary heeft er zijn sociëteit, de VVV bestiert een deel van de begane grond. De in 2011 opgeknapte werkkamer van Pétain is slechts toegankelijk voor leden van de ‘Stichting voor de bescherming van de herinnering aan maarschalk Pétain’, zegt de VVV-medewerker. Faurisson was lid.
</doc>
<doc id="400" genre="news" gender="?">
KF De Eendracht herdenkt einde Eerste Wereldoorlog
  Keerbergen - Met het Klaprozenconcert geeft de Koninklijke Fanfare De Eendracht uit Keerbergen op zaterdag 10 november een bijzonder concert naar aanleiding van het einde van WO I, 100 jaar geleden. Dit concert gaat door in het G.C. Den Bussel , Haachtsebaan 54 te Keerbergen en begint om 19u30. De deuren gaan open om 19 uur. Nadien is er nog gelegenheid om gezellig na te praten in de polyvalente zaal van het G.C. Den Bussel. Kaarten in vvk kosten 6 € en aan de kassa 8 € Deze zijn te verkrijgen bij de muzikanten en de bestuursleden. 
</doc>
<doc id="401" genre="news" gender="?">
Schatkist vol beelden: zet je schouders onder de beeldbank
  Oostende / De Haan / Middelkerke - De rijke historie van vier kustgemeenten weergegeven in meer dan 73 000 beelden: dat is het unieke format van de Beeldbank Kusterfgoed. Oude schoolfoto’s, vakantiekiekjes of statige menu’s van luxueuze banketten komen allemaal aan bod. Wie zelf nog verborgen beeldschatten heeft, kan ze er eenvoudig aan toevoegen. Wie er mee betrokken wil zijn, kan trouwens een gerichte opleiding volgen om te werken met de beeldbank. Na een eerste intensieve promotour deze zomer moet de Beeldbank Kusterfgoed verder aangevuld worden. Daarvoor zijn de initiatiefnemers op zoek naar beelden én helpende handen. Beschik jij of je vereniging over een mooie collectie oude foto’s, prentbriefkaarten, affiches of andere erfgoedobjecten. Laad ze op in de beeldbank en help het verleden mee in beeld brengen. Zet mee je schouders onder de beeldbank Wil je weten hoe je werkt met de beeldbank? Of wil je graag als vrijwilliger aan de slag voor de beeldbank? Kom dan naar één van de interessante infosessies die de erfgoedcel kusterfgoed organiseert De Beeldbank is een initiatief van de Erfgoedcel Kusterfgoed, daarin zijn naast Middelkerke ook Oostende, De Haan en Blankenberge vertegenwoordigd. In Middelkerke kan je op 2 oktober terecht voor zo’n opleiding. Je krijgt er alle informatie over de werking van de beeldbank en praktische uitleg over hoe je mee je schouders kan zetten onder de toekomst van Beeldbank Kusterfgoed. Waar en wanneer? Deze vorming vindt plaats in centrum De Branding, Populierenlaan 35, 8430 Middelkerke van 14 tot 16 uur Ook in de andere partnergemeenten vinden gelijkaardige infosessies plaats: In Blankenberge op 4 oktober (infopunt Toerisme) In De Haan op 12 oktober (OC d’Annexe) In Oostende op 15 oktober. (Familiekunde Vlaanderen) Meer info? 
</doc>
<doc id="402" genre="news" gender="?">
Aantal files dit jaar tot nu toe met 20 procent toegenomen
 De toename heeft onder meer te maken met dagjesmensen die door het mooie zomerweer eropuit trokken. In de eerste drie kwartalen van dit jaar zijn er 20 procent meer files op Nederlandse wegen geweest dan in dezelfde periode in 2018. De ANWB meldt woensdag dat de toegenomen drukte onder meer te maken heeft met het mooie zomerweer waardoor veel dagjesmensen met de auto eropuit trokken . De meeste files stonden op de A27 van Utrecht naar Breda, de A4 Amsterdam-Den Haag en de A58 van Breda naar Eindhoven. De bermbranden die deze zomer plaatsvonden door de aanhoudende droogte leidden ook tot het nodige oponthoud. De grootste drukte verwacht de ANWB voor het komende kwartaal. Traditioneel is de herfst het seizoen met de meeste files: rijden in het donker tijdens regen of mist zorgt voor veel verkeershinder. Onlangs maakte het kabinet bekende 774 miljoen euro uit te trekken om knooppunt Hoevelaken bij Amersfoort te vernieuwen. Ongeveer 32 kilometer aan snelweg rond het knooppunt wordt verbreed. Het is de bedoeling dat deze werkzaamheden vanaf in 2023 zijn afgerond . In een brief aan de Tweede Kamer beklaagde de ANWB er zich in juni over dat Rijkswaterstaat onvoldoende zicht heeft op de omvang van files op Nederlandse wegen. RWS meet files op een andere manier dan de ANWB dat doet: twee kilometer aan auto’s die minder dan 50 kilometer per uur rijden is volgens de overheidsdienst een file. ANWB vindt dat al als er substantieel langzamer gereden wordt dan toegestaan is, bijvoorbeeld als op een snelweg 60 kilometer per uur gereden wordt als de maximumsnelheid 130 kilometer is. Om files te meten maakt de verkeersdienst verder gebruik van gegevens van mobiele telefoons en navigatiesystemen. Volgens de ANWB is dat de betrouwbaarste rekenmethode en zou RWS die ook moeten hanteren. In de brief aan de Kamer schreef de verkeersdienst verder dat de filedruk kan verminderen als RWS storingen aan bruggen, sluizen en tunnels sneller zou oplossen door meer onderhoudsploegen paraat te hebben. Ook spitsstroken permanent openen en het nauwkeuriger bedienen van ‘kruizen’ boven de weg zouden volgens de ANWB helpen.
</doc>
<doc id="403" genre="news" gender="?">
Geesten vragen Basa Basa om weer op te gaan treden
 Interview  Afrobeatgroep Basa Basa staat na zo’n dertig jaar radiostilte, op het Amsterdam Dance Event. Eén van hen twijfelt of dat wel zo’n goed idee is. Basa Basa speelt 18 oktober in Merleyn, Nijmegen, 20 oktober op Felabration tijdens Amsterdam Dance Event en op 21 oktober in EKKO, Utrecht. Bij tweelingen is er altijd één die duwt en één die trekt. De eerstgeborene wil vooruit, de tweede trapt op de rem. Althans, zo is dat in de mythologie van de West-Afrikaanse Ewe-bevolking. Dus toen Joe Nyaku weer op wilde gaan optreden, na ruim dertig jaar, en wel in Nederland, zag zijn broer John vooral beren op de weg. En nu, gezeten in zijn huis in Harlem, New York, twee weken voor hun concert in Paradiso, hoeft het voor hem nog steeds niet echt. Maar ja, wat kun je doen? Volgens Joe is het iets spiritueels, willen de Ewe-geesten en hun voorouders dat ze weer gaan optreden. Daar moet John een beetje om lachen, maar het ontneemt hem elk argument om niet mee te doen. Samen vormen ze Basa Basa, een Ghanese afrobeatgroep die in de jaren zeventig drie platen opnam en niet was weg te denken uit de levendige muziekscene van Ghana en Nigeria. Maar halverwege de jaren ’80, na een verkeerd contract en een verhuizing naar Amerika, hielden ze op met spelen. Ze zijn 66 jaar oud. Joe is financieel controller voor het New Yorkse openbaar vervoersbedrijf, John is fotograaf bij de Verenigde Naties. Muziek maken ze wel, maar alleen thuis, voor de lol. Toch gaan ze weer het podium op, in het kader van het grote jaarlijkse evenement Felabration tijdens het Amsterdam Dance Event. Omdat een of andere Nederlander vorig jaar hun plaat opnieuw uitbracht en omdat hun gekke, licht psychedelische disco-afrobeat allerlei jonge liefhebbers blijkt te hebben. „Komt goed”, zegt Joe. „We kunnen het nog en onze bandleden zijn profs, die zijn altijd blijven spelen.” In Johns woonkamer vallen de twee elkaar constant in de rede, grappend, lachend. Joe vertelt hoe hij op YouTube zag dat er aandacht was voor hun oude album. Kort daarna werden ze benaderd door Vintage Voudou Records in Amsterdam. Joe: „Ik zei: ja, we leven nog. Ze wilden ons album opnieuw uitbrengen. Ik ben daarheen gevlogen om het contract te tekenen. Bij zo’n release hoort natuurlijk een optreden.” „Eigenlijk te vroeg”, zegt John. Hij is vooral bang voor de sociale media. „Kijk we zullen onszelf niet voor gek zetten, maar ik weet niet… zoiets gaat snel de hele wereld over.” Joe: „Er was nog iemand die de plaat wilde uitbrengen, een Duitse gast die…” De rest van zijn verhaal gaat verloren in het fluitspel van John. Hij speelt dwars door het gesprek het aanstekelijke melodietje van hun nummer Together We Win. „Dit is het enige wat ik de komende dagen doe”, zegt hij na afloop. „Oefenen, oefenen”, Aan de muur, achter Ghanese drums en een voetbal van het Ghanese nationale team, hangen foto’s van onder anderen Michael Jackson, Nelson Mandela, Stevie Wonder, Puff Daddy. Die schoot John allemaal zelf. Meestal in zijn eigen Harlem, dat de laatste jaren zo is opgeknapt. Eén foto aan de wand is ouder en is gemaakt in Nigeria. Een foto van Fela Kuti, naakt onderuitgezakt in zijn stoel, met een hand nonchalant voor zijn geslachtsdeel. Fela - rebel, activist, grondlegger van afrobeat en decennia lang de belangrijkste muzikant van Nigeria - hielp Basa Basa persoonlijk naar de roem. John en Joe Nyaku werden geboren in een muzikale familie in de Ghanese stad Nima. Ze luisterden naar The Beatles en Kool & The Gang. Die invloeden gebruikten ze in hun eigen spel, maar de traditionele muziek - met veel fluit en percussie - stond voorop. Ze schopten het tot de huisband van de beroemde Napoleon Club in Accra. Hun eerste concert was het voorprogramma van BB King. Veel sterren volgden. De Zuid-Afrikaanse trompettist en zanger Hugh Masekela introduceerde hen halverwege de jaren ’70 aan Fela Kuti, koning van de Nigeriaanse muziek met een eigen vrijstaat middenin Lagos: Kalakuta Republic. Ze konden spelen in zijn legendarische club The Shrine. „Fela hield niet van concurrentie”, zegt Joe, „maar hij accepteerde ons. Wij openden voor hem, dan moesten we spelen tot 1 uur ‘s nachts, daarna ging hij door tot 6 uur. Eigenlijk ging het 24 uur per dag door in Kalakuta. Je kon niet slapen, er was altijd muziek en heel, heel, heel veel cannabis.” Kuti was in constante oorlog met de corrupte regeringen van Nigeria en de militaire politiemacht. Gewelddadige aanvallen op zijn vrijstaat waren aan de orde van de dag. Eén zo’n avond in 1977 vormde een breekpunt in diens carrière en daarmee ook van Basa Basa. De tweelingbroers waren net klaar met spelen toen een duizend man sterke politiemacht Kalakuta binnendrong. Joe en John wisten te ontkomen door te roepen dat ze slechts Ghanese gasten waren. Terwijl zij zich terugtrokken naar hun hotel werd Kalakuta in brand gezet. Vrouwen werden verkracht en verminkt door de politie, Fela werd half dood geslagen en zijn oude moeder werd vanaf de tweede verdieping uit het raam gegooid. Het zou uiteindelijk haar dood betekenen en het was een klap die Fela’s karakter nog grimmiger maakte dan het al was. Na het verhaal houden de onderlinge geintjes van de broers heel even op. „Die dag zal ik nooit vergeten”, prevelt John. Voor Basa Basa brak ook een moeilijke tijd aan, met financiële problemen en politieke onrust. Maar er kwam nog wel een derde album, ‘Together We Win’, dat nu onder een andere titel, ‘Homowo’, opnieuw is uitgebracht. De plaat reflecteerde de nieuwe tijd, de traditionele fluitjes werden op sommige tracks vervangen door spacy synthesizers. Toch blijft John graag trouw aan de houten fluit. Hij heeft er drie liggen, elk in een andere toonsoort. Als de oude titelsong opnieuw door de boxen komt, speelt John mee. Joe staakt zijn conversatie en valt in met de zang. Samen zingen ze, ietwat schuchter eerst, daarna overtuigend: ‘Together we win/ We have the chance/ We have everything/ Together we’ll win again’. Ze lijken opeens dertig jaar jonger. „Zie je, dit gaat goed komen”, zegt Joe, de eerstgeborene. „Misschien. We moeten gewoon veel oefenen”, zegt John, die als tweede op de wereld kwam.
</doc>
<doc id="404" genre="news" gender="?">
Registreren als donor kan ook op verkiezingsdag
 "Dat is al heel mooi, maar het mag zeker in dit geval gerust wat meer zijn. En dus kan iedereen ook op verkiezingsdag zondag 14 oktober terecht in het gemeentehuis om zich als donor te laten registreren", klinkt het bij het gemeentebestuur. Wie toen niet kon of wie zich nu alsnog wil laten registreren, die kan op de dag van de verkiezingen tussen 8 en 13u terecht in het gemeentehuis. "Je moet enkel je identiteitskaart bij je hebben, maar dat is sowieso het geval als je bent gaan stemmen of nog gaat stemmen. Er is dus geen excuus om niet even langs het gemeentehuis te passeren", klinkt het.
</doc>
<doc id="405" genre="news" gender="?">
Bedrijfsleiders willen windmolenpark op en rond industriegebied
 De geplande windturbines zijn ingetekend in Malle bij Etap, op de twee terreinen van Fingo en in Zoersel op het grasveld naast het industriegebied en het voetbalveld van KFC Eendracht Zoersel. Buurtbewoners ontvingen afgelopen week een brief waarin ze uitgenodigd worden op een infomoment donderdag 25 oktober tussen 18 en 20u in Mintjens Arena aan de Heidemolenbaan 75 in Westmalle. Eerst komt gouverneur Cathy Berx uitleg geven over de klimaatdoelstellingen van de provincie. De brief zorgt voor ongerustheid bij omwonenden, zoals in de Zoerselse wijk De Kievit. “De nieuwe ringweg rond Zoersel zal al achter onze wijk komen, en nu zouden er langs de andere kant van onze wijk nog windturbines komen”, zeggen bewoners uit de Schalmeidreef en De Schaaf in de wijk De Kievit. “Wij zijn niet tegen windenergie, maar de plaats hier tussen de woonkernen van Westmalle en Zoersel is ongepast. Zouden ze niet beter eerst allemaal zonnepanelen leggen in het industriegebied? Het zal wel geen toeval zijn dat de brief net na de gemeenteraadsverkiezingen in de bus valt. Zoersel krijgt al twee windturbines naast de E34.” KFC Eendracht Zoersel kreeg geen brief, maar stuurt donderdag wel een delegatie. Voorzitter Steven Schryvers: “Het gaat om een privé-initiatief vanuit Malle. We vinden het raar dat we zelf geen uitnodiging kregen. Maar vooraleer een standpunt in te nemen, gaan we ons eerst informeren.” Inschrijven voor infomoment via windmallezoersel@encon.be (kma)
</doc>
<doc id="406" genre="news" gender="?">
Test AR-bril Magic Leap: nog niet de ‘toekomst van de werkelijkheid’
 Augmented reality Magic Leap zou een bril maken die de toekomst van augmented reality zou tonen. NRC testte de bril. De prestaties staan in schril contrast met de bombastische beloftes van de laatste jaren. Eén van Amerika’s meest mysterieuze start-ups heeft eindelijk een product op de markt gebracht. Na jaren van geruchten lanceerde Magic Leap onlangs de Magic Leap One Creator Edition, een augmented-realitybril die driedimensionale beelden projecteert over de werkelijkheid heen. Dat de verwachtingen hooggespannen waren is een understatement. Magic Leap zou in het streng beveiligde kantoor in Florida, ver weg van techmekka Silicon Valley, aan niets minder werken dan Toekomst van de Werkelijkheid, aldus techblad Wired . Rond dezelfde tijd plaatste het bedrijf spectaculaire filmpjes online: in de één ziet een schoolklas plotseling een reusachtige walvis uit de vloer van een gymzaal opduiken, in een ander filmpje speelt iemand met een hologram van een roze olifant op zijn hand. Augmented reality (AR) is één van de meest gehypte technologieën van het moment. Apple-topman Tim Cook zei onlangs nog te geloven dat „augmented reality de manier waarop we technologie gebruiken voorgoed gaat veranderen”. De gedachte is dat door AR computers niet meer gebonden zijn aan een plat beeldscherm, maar zijn geïntegreerd met de wereld om ons heen. Wie een AR-bril op heeft kan letterlijk rondlopen in een journalistieke productie, een game, film of webapplicatie. Virtuele wezentjes springen op je bureau, beeldschermen kun je waar je wilt oproepen en met een armzwaai aan de kant schuiven. Die belofte maakte Magic Leap een van de meest geanticipeerde start-ups van de laatste jaren. Zonder een werkend prototype haalde Magic Leap eind 2015 maar liefst 1,4 miljard dollar (1,2 miljard euro) op. Inmiddels is er meer dan 2,3 miljard dollar in geïnvesteerd, onder meer door grote bedrijven als Google en Alibaba. Maar de eerste reacties op de Magic Leap One Creator Edition zijn bepaald niet positief. De korte samenvatting: vergeleken met AR-brillen die al jaren op de markt zijn, zoals Microsofts Hololens, is de Magic Leap One geen sprong maar eerder een stapje voorwaarts. De zuinige recensies vormen een schril contrast met de bombastische taal waarmee topman Rony Abovitz de laatste jaren Magic Leap aanprees. De technologie noemde hij niet zomaar augmtended reality maar „cinematische realiteit”. De lancering van hun eerste product zou „gigantisch” zijn, omdat „met Magic Leap, je hersenen niet onderscheiden wat echt is en wat van Magic Leap komt”. Het bedrijf omschreef die ervaring als „dromen met je ogen open”. Dat de verwachtingen misschien wat té hooggespannen waren heeft het bedrijf niet in de laatste plaats te danken aan de eigen marketing-afdeling. De spectaculaire filmpjes die het bedrijf naar buiten bracht bleken achteraf vaak niet te tonen waartoe de technologie in staat is. In één zeer misleidend filmpje, getiteld ‘Een doodnormale dag op het kantoor van Magic Leap’ , zie je vanuit het perspectief van een werknemer hoe plotseling agressieve robots uit het plafond vallen, waarna hij een speelgoedgeweer oppakt en ze een voor een aan flarden schiet. In de beschrijving meldde het bedrijf: „Dit is een game die we momenteel in ons kantoor spelen.” In werkelijkheid bestond het spel op dat moment helemaal niet. De video was niet gefilmd met Magic Leap-technologie, maar in elkaar gezet door de special effects-studio Weta Workshop, bekend van The Hobbit en Mad Max . Na het nepfilmpje, en zeker na de teleurstellende lancering van de Magic Leap One, heeft het bedrijf veel van zijn geloofwaardigheid verloren. Het duurt waarschijnlijk nog jaren voordat het iets van zijn grote beloftes kan waarmaken. Als we topman Rony Abovitz mogen geloven heeft Magic Leap technologie in huis die onze perceptie van de werkelijkheid gaat veranderen. Als dat zo is dan is die technologie blijkbaar nog niet zo ver ontwikkeld dat hij kan worden toegepast in de eerste AR-bril die het bedrijf op de markt brengt, de Magic Leap One Creators Edition. Die maakt de onmogelijk hoog opgeklopte verwachtingen niet waar, maar het is wel de beste AR-bril van het moment. Foto Magic Leap  De Magic Leap One ziet eruit als een futuristische skibril volgehangen met cameraatjes en sensoren . Hij is met een dikke draad verbonden met een rond computertje dat je aan je broekzak vastklikt. Doordat het rekenwerk vooral in de computer wordt gedaan is de bril zelf licht en comfortabel. De bril is momenteel alleen beschikbaar voor een select groepje Amerikaanse ontwikkelaars , toch wist het Amsterdamse mediabedrijf  er al een te bemachtigen. Dat exemplaar kon NRC testen. De prestaties zijn zeker indrukwekkend. De auteur van dit stuk plaatste een fluorescerende kwal in de lucht die wegzwom als je je hand erbij in de buurt hield. Een andere app toverde de tafel om in een bewegend landschap vol visachtige wezens. The New York Times maakte een interessante AR-productie waarin data en foto’s over de recente vulkaanuitbarsting in Guatemala op Minority Report-achtige schermen tot leven wordt gewekt. Toch mist de bril nog het gemak van een smartphone of doodgewone computermonitor . Het apparaat is daarvoor te log, het gebruik ervan te omslachtig en de beeldkwaliteit niet scherp genoeg. Objecten lijken soms transparant te worden en zijn zo duidelijk geanimeerd dat er van een echte versmelting van werkelijkheid en digitale objecten geen sprake is. De grootste ergernis is het beperkte gezichtsveld waarin virtuele objecten worden geprojecteerd. Je kan met de bril prima om je heen kijken, maar alleen in een vierkant recht voor je ogen verschijnen de computeranimaties. Daardoor gaat veel van de magie verloren. De bril is beter dan alles wat er tot nu toe op de markt is . Zo heeft de Hololens van Microsoft een nog kleiner gezichtsveld en valt die ook minder gemakkelijk te bedienen. Net als de dure Hololens mikt Magic Leap met een prijs van ruim tweeduizend dollar op een nichemarkt. Maar wat de Magic Leap One vooral bewijst is dat de technologie nog jaren nodig heeft voordat die tot de massa zal doordringen. Magic Leap One Creators Edition  Nog niet verkrijgbaar in Europa 2.295 dollar
</doc>
<doc id="407" genre="news" gender="?">
Utrechter poseerde lachend bij gekruisigd lijk
 Schiphol - IS-strijder Oussama A. is de eerste Nederlandse jihadist die terechtstaat omdat hij triomfantelijk lachend heeft geposeerd bij een gekruisigde dode in Syrië. Hij heeft daarmee de ’persoonlijke waardigheid aangerand’ van het slachtoffer, stelt justitie. Dat is een oorlogsmisdrijf. Ousama verspreidde de foto zelf via internet. Poseren met executieslachtoffers is vernederend en in strijd met de Conventie van Genève. Er zijn meer gevallen bekend van Nederlandse jihadi’s die gruwelfoto’s hebben verspreid, waarop ze triomfantelijke selfies maken met geëxecuteerde slachtoffers. Van de Arnhemse rapper Marouane B. circuleert zo’n foto. Ook zijn plaatsgenoot Jihad S. wilde tegenover het thuisfront opscheppen ten koste van een doodgemartelde gevangene. Marouane B. is veroordeeld tot zes jaar cel, maar hij zit waarschijnlijk nog in het Midden-Oosten. Jihad S. is vermoedelijk dood. Oussama is één van twee jihadisten die maandag voor een Nederlandse rechtbank staan, terwijl ze in Turkije ook al tot zes jaar en drie maanden zijn veroordeeld. De tweede Syriëganger is Reda Nidalha uit Leiden. Het tweetal wordt verweten dat ze zich hebben aangesloten bij IS. Beiden zouden bovendien drie Nederlandse jongeren hebben geronseld om naar het strijdgebied af te reizen. Voor de rechtbank is het een bijzondere situatie dat het tweetal al in Turkije is veroordeeld. Formeel kan Nederland het duo nog vervolgen. Het Turkse vonnis is namelijk nog niet onherroepelijk, de twee zijn vrijgelaten in afwachting van het hoger beroep. Maar Nederland rijdt de Turkse rechter wel in de wielen, stelde hoogleraar strafrecht Geert-Jan Knoops eerder. Volgens advocaat Özdemir druist een nieuwe vervolging in tegen de geest van de wet die het verbiedt om iemand tweemaal voor hetzelfde te veroordelen. De rechter gaat pas later op dit dilemma in, zegt ze. Reda en Oussama zijn in de zomer van 2014 naar Syrië gereisd. Ze volgden een training voor de gewapende jihadistische strijd. Ze kregen spijt en sloten zich aan bij het Vrije Syrische Leger. Na die tusenstop staken ze eind 2016 de grens met Turkije over. In plaats van meteen aan Nederland te worden uitgeleverd, wat de bedoeling was, kwamen ze in een Turkse cel terecht. De zaak gaat over drie maanden verder. Beide mannen blijven vastzitten. 
</doc>
<doc id="408" genre="news" gender="?">
De Audi A6 is een fluisterende slee voor een vergrijsde wereldorde
 Autotest  Bas van Putten rijdt de nieuwe Audi A6, maar denkt even dat hij een A8 heeft meegekregen. Alle auto’s groeien. Haast elk nieuw model van stadsauto tot limousine is groter, sneller, duurder dan het vorige. Door de comfort- en veiligheidsvoorzieningen die meer ruimte vragen. De toegenomen welvaart die de hebzucht en de scheurdrang aanjoeg. De klant die zich, wanneer hij zich geen grotere kan veroorloven, toch een beetje groeibriljant wil voelen bij de inruil van zijn oude Golf tegen een nieuwe. Zo komt altijd het moment dat nieuwe auto’s hogere in rang evenaren of voorbijstreven in lengte, prijs, prestige en prestaties. De huidige VW Polo is groter dan de eerste Golf, de Audi A6 – in de hiërarchie nog hoge middenklasse – bijna zo lang en even breed als het topmodel A8 in 1994. Die evolutie heeft een noodlottig domino-effect. De grotere modellen groeien, om hun kopposities te behouden, uit hun krachten tot ze boventallig zijn geworden in de statuspiramide. Door de expansiedruk van onderaf is de A8 inmiddels opgerekt tot 5 meter 17 en zelfs 5,30 voor de lange versie. En dat alleen om de A6 de baas te blijven die allang zijn plaats heeft ingenomen. Wat een moddervette diepvriesklomp is het, een met het pikhouweel bewerkte ijsschots. Elegant? De A6 is na de eerste generatie, een gefacelifte Audi 100, nooit meer goed gelukt. Altijd moest hij imponeren tussen wal en schip, als onbeslist esthetisch compromis tussen de opperlimo en de kleinere A4. Vergeefs zochten Audi’s ontwerpers naar de daadkrachtige maar niet gezwollen toon die bij de concurrenten van Mercedes en BMW wel steeds het welgedane burgerlijke midden trof. Eerst denk ik dat de importeur me een A8 heeft toegewezen. Dezelfde gigantische grill, dezelfde kofferbrede, led-doordrenkte achterlichtpartij met ingelegde sierlijst. De uitgebouwde achterwielkasten die de gelijkenis moeten maskeren zie je pas na twee keer kijken. Binnen hetzelfde te complexe digitale dashboard, de zitruimte van een chauffeurslimo, presidentiële waardigheid; daar kun je je in Den Haag en Brussel mee vertonen. Inclusief „adaptieve ruitenwissers met geïntegreerde verwarmbare ruitensproeiers” en „uitgebreide aluminium optiek” kost de testauto ruim 120.000 euro, straf regentengeld. De A8 is passé. Is de A6 dat niet ook? Mijn 50 TDI in „Mythoszwart”, een te groot woord, is met zijn brandschone maar fossiele zescilinder diesel en verduisterd boevenglas de fluisterende slee voor een vergrijsde oude wereldorde. Ik voel me de chauffeur van een belangrijk man die op het punt staat niet meer mee te tellen. In mijn mentale binnenspiegel zie ik EU-baas Juncker met verlopen grappen op de achterbank neerzijgen. Ik zie de commissaris van de Koning van Gelderland die klaar was met de politiek – en die met hem – verlangend naar de eindstreep in de verte staren, voorbij het koekhappen met Alex en de lintjesregens. Ik bestuur een mausoleum voor gevallen strijders. Daarom valt het zo zwaar hem op zijn niet geringe kwaliteiten te beoordelen, die museale pijn komt er steeds tussen. Hij draagt het einde van het Avondland zo uit. Wat ik ook zeg over de schitterende motor, de heerlijke luchtvering, de feilloze afwerking, zijn met een 48 volt-accu quasi-hybride ondersteunde zuinigheid – het voelt alsof ik oude meesters prijs voor kleurgevoel en compositie, het is lof die te laat komt. De A6 is de overrijpe vrucht van een geweldige traditie zonder toekomst. Ik zie hem in parkeergarages tussen de Tesla’s staan als een ten diepste achterhaalde uitdrukking van macht en welstand. De glimmende aanraakschermen op de middentunnel zijn een verlaat bewijs van geforceerde vooruitstrevendheid, de slappe echo van de ooit vitale Audi-slogan Vorsprung durch Technik . Als ik op het knopje voor de assistentiefuncties druk en het menu is binnen drie seconden van het scherm verdwenen, heb ik gegeten en gedronken. Uitstapwaarschuwing, kruisingassistent, rijstrookwisselhulp – ga weg, denk ik, jij hoort bejaard te blijven. Jij bent de VVD’er die het darwinisme van de markt verdedigt in een kleurrijk Dijkhoffjasje, een Beiers vakwerkrestaurant met digitale kassa. Kortom: Ik snap hem niet. De nieuwe Audi-rijder parkeert zijn praktische A4 onder de carport van zijn stijlloze twee-onder-een-kap in Diemen. De veertiger die hem zou moeten willen rijdt nu Jaguar of Tesla. De laatste, stokoude A6-getrouwen zijn verkast naar het hiernamaals of een dommelende hoogzitter. En rapper Boef, die in zijn Audi het symbool zag van de pauperoverwinning op het burgerdom, rijdt nu om dezelfde redenen Rolls-Royce. Terwijl het, voor een eeuw die hij miste, echt een meesterlijke auto is. Motor zescilinder diesel, turbo, 2.967 cc  Vermogen 286 pk bij 3.500 toeren  Koppel 620 Nm bij 2.250 toeren  Aandrijving voor en achter  Transmissie automaat, acht versnellingen  Topsnelheid 250 km/u  Acceleratie 0 – 100 5,5 seconden  Verbruik gemiddeld 5,5 l/ 100 km (fabrieksopgave)  CO 2 -uitstoot: 142 g/km  Energielabel E  Basisprijs A6 61.245 euro  Prijs testauto 120.341 euro
</doc>
<doc id="409" genre="news" gender="?">
Gelukszoekers in de rij voor megajackpot van $1,6 miljard
 Amsterdam - Hij kan zomaar vallen! In Amerika bereikt de goudkoorts een hoogtepunt nu de jackpot van een van de grootste loterijen van het land is opgelopen naar 1,6 miljard dollar (1,4 miljard euro). De hoofdprijs van de Mega Millions is al sinds juli niet meer gevallen, en wordt met elke trekking hoger. Vrijdag stond de jackpot op $1 miljard, maar had niemand de winnende nummers aangekruist. Nu is niet alleen het Amerikaanse jackpotrecord gebroken, maar staat de hoofdprijs zelfs op wereldrecordniveau. De vorige recordjackpot die viel, begin 2016, bedroeg 1,58 miljard dollar bij concurrent Powerball. Toen moesten drie winnaars de prijs delen. Een winnend echtpaar uit Californië was destijds zo overdonderd, dat het een halfjaar wachtte met het claimen van de prijs, en er sindsdien alles aan doet om anoniem te blijven. Een van de andere winnaars van die jackpot, uit de staat Tennessee, vond daags na het winnen van de prijs een dagvaarding in hanenpoten op de deurmat. De veroordeelde fraudeur Jonathan Lee Riches meende dat de honderden miljoen dollars hém toekwamen. De reden: vanuit de gevangenis zou Riches al jarenlang contact hebben met de dochter van de winnaar, en haar zelfs 20 miljoen dollar hebben toegespeeld om loterijloten van te kopen. Het plan was dat de twee na het winnen van de jackpot naar „een ver eiland vol melk en honing” zouden verhuizen, en dat zij dan zijn „moslimvrouw” zou worden. Zo groot als de jackpot nu is, zo klein is de kans om ’m te winnen: vorig jaar oktober veranderden de regels van de Mega Millions-loterij, en kromp de kans op de jackpot naar 1 op ruim 300 miljoen. Winnaars kunnen kiezen om jaarlijks een deel van de prijs te krijgen, of om de jackpot in één keer te laten uitbetalen. In dat laatste geval ontvangt de gelukkige winnaar iets minder, vanwege de verwachte inflatie: toch nog ruim 900 miljoen dollar. De jackpot bij Powerball is inmiddels ook aangezwollen tot ruim 600 miljoen dollar. De kans om dinsdag allebei te winnen? 1 op 88.000.000.000.000.000 (88 biljard). 
</doc>
<doc id="410" genre="news" gender="?">
De man die succesvol ideologische veren afschudde
 Den Haag - Willem ’Wim’ Kok (29 september 1938) werkte zich op klassieke sociaaldemocratische wijze omhoog in de vaart der volkeren. Na een carrière als vakbondsbestuurder volgde een overstap naar de politiek, waar de timmermanszoon het tot premier wist te schoppen. Uiteindelijk ruimde hij na de Fortuyn-revolutie het veld en werd hij grossier in commissariaten bij prominente Nederlandse multinationals. 
</doc>
<doc id="411" genre="news" gender="?">
De wetenschap van druppels en bellen  leeft op in Twente
 Natuurkunde  Druppels en bellen veranderen de stroming van vloeistoffen. En de weerstand tussen water en de scheepswand. Vloeistofonderzoekers aan de Universiteit Twente hebben er hun specialisme van gemaakt. In een laboratorium in Twente staat een grote buis van drie verdiepingen hoog. Pompen stuwen er duizenden liters water rond. Op de begane grond worden luchtbelletjes toegevoegd. Die borrelen traag omhoog, tegen de stroming van het water in. De grootte van de belletjes wordt nauwkeurig gecontroleerd. Op de eerste verdieping bewegen hogesnelheidscamera’s met de bellen mee om ze zo precies mogelijk in beeld te brengen. De opstelling doet denken aan een enorme lavalamp. Heerlijk rustgevend om naar te kijken. Maar het doel is serieus onderzoek naar de stroming, vorming en het oplossen van luchtbelletjes in vloeistoffen. Zo zit er halverwege een rooster met klepjes die zo onregelmatig mogelijk bewegen om turbulente stromen te veroorzaken, waarmee de menging van belletjes in een vloeistof bestudeerd wordt. Turbulentie veroorzaken is lastig. Als de klepjes ook maar een beetje regelmatig bewegen is de stroming niet meer ‘echt’ turbulent. Het is een van de vele onderzoeksopstellingen van de onderzoeksgroep vloeistofdynamica van universiteitshoogleraar Detlef Lohse van de Universiteit Twente. In november ontvangt hij de Balzan prijs van 750.000 Zwitserse frank (ongeveer 670.000 euro). Zijn vakgroep onderzoekt druppels, bellen en turbulente vloeistoffen. Het is een van de grootste vloeistofonderzoeksgroepen ter wereld. Tegen de 70 mensen bevolken er twee verdiepingen met kantoortjes en een tiental laboratoria. Lohse en universitair docent Alvaro Marin laten me de verschillende labs zien. De meeste zijn niet veel groter dan een woonkamer en hebben geen ramen. Ze staan vol met hogesnelheidscamera’s, microscopen, lasers, computers en volgeschreven whiteboards. Overal liggen (wegwerp)handschoenen, opgedroogde druppels metaal en papiertjes met ‘niet aankomen’. In de kantoortjes zitten theoretici. Zij ontwikkelen modellen die de experimentele metingen proberen te verklaren. Of omgekeerd: hun theoretische voorspellingen worden getest door een van de vele experimenten. Lohse: „Van de mensen binnen de vakgroep doet ongeveer 60 procent experimenteel onderzoek en 40 procent theorie.”  Foto Universiteit Twente Het onderzoek naar bellen en druppels is breed. Zo worden in een van de labs piepkleine nanobelletjes bestookt met laserstralen om te kijken hoe ze ontstaan, groeien en oplossen in een vloeistof. Een directe toepassing is er niet. Dat is een paar deuren verderop anders. Daar wordt onderzoek gedaan in samenwerking met hightechbedrijf ASML, die machines voor de chipfabricage maakt. Onderaan een hoge buis liggen uitgeharde spetters tin. Hier wordt gekeken wat er gebeurt als druppels tin, die voor de productie van chips gebuikt worden, uiteenspatten. Daarbij ontstaan spetters die op gevoelige spiegels en andere apparatuur terecht kunnen komen. De Twentse natuurkundigen kijken hoe je dat gespetter kan voorkomen. En in een volgebouwd lab op de begane grond werken onderzoekers, waaronder Dennis Bakhuis aan praktische toepassingen van stromingen en bellen. Ze zijn bezig met een cilinder van nog geen meter lang waar een soort schuurpapier op geplakt zit. Hiermee wordt onderzoek gedaan naar de weerstand die een schip ondervindt als het door water beweegt, vertelt Bakhuis. Met een roterende cilinder in water wordt de weerstand nagebootst die ontstaat door turbulente waterstromen. De onderzoekers kijken hoe stromen van belletjes de weerstand kunnen verminderen. Er varen al schepen met een prototypemachine die belletjes onder het schip blazen om de weerstand te verminderen. Minder weerstand betekent minder brandstof. Maar algen en andere zeeflora en –fauna die aan de onderkant van het schip hechten, maken het oppervlak ruw. Dat doet de voordelen van de belletjes teniet. In het lab in Twente onderzoekt de vakgroep daarom hoe de bellen de weerstand verlagen en of dat mogelijk is bij een ruw oppervlak. Het doel is een theoretisch model om de relatie tussen ruwheid, weerstand, turbulentie en bellen te beschrijven. Het testen van theoretische modellen is lastig. Op een schip werken sterke krachten van turbulente waterstromingen. Dat is moeilijk om die gecontroleerd in het lab na te bootsen. In Twente krijgen ze dat voor elkaar met een draaiende cilinder. De experimentele opstelling is uniek. Lohse is zelf theoretisch natuurkundige. „In het lab heb je niet veel aan mij”, zegt hij lachend. „Gelukkig hebben we veel uitstekende experimentele fysici en technici rondlopen. Als ik een week op een conferentie ben is dat niet zo erg, maar als zij er niet zijn hebben we een probleem.” Voordat Lohse zijn onderzoeksgroep opzette in Twente waren theorie en experiment veel meer gescheiden in het onderzoek naar vloeistofdynamica. De hogesnelheidscamera’s die nu in bijna elk lab te vinden zijn, spelen een belangrijke rol in het samenbrengen ervan. NRC Onbehaarde Apen De wetenschapsnieuwsbrief met kleine ontdekkingen, wilde theorieën, onverwachte inzichten en alles daar tussenin. „Toen ik hier twintig jaar geleden kwam kreeg ik de mogelijkheid om naast theoretisch en numeriek ook experimenteel werk erbij te doen”, vertelt Lohse. Rond diezelfde tijd kwam de digitale hogesnelheidscamera op. Lohse koos ervoor om een deel van het opstartgeld voor zijn onderzoeksgroep te besteden aan deze nieuwe digitale camera’s. Tegen het advies van collega’s in. Die raadden hem aan om gewoon analoge camera’s te gebruiken, waar al jaren mee gewerkt werd. „Gelukkig heb ik daar niet naar geluisterd”, zegt hij. De eerste camera die hij aanschafte had een snelheid van 2000 beelden per seconde. Daarna gingen de ontwikkelingen razendsnel. Inmiddels staat er een camera die 25 miljoen beelden per seconde schiet en bovendien haarscherp de kleinste druppels en belletjes vast kan leggen. De prachtige plaatjes sieren met regelmaat de kaft van wetenschappelijke tijdschriften. „Het is de gouden eeuw van de vloeistofdynamica”, zegt Lohse. „Naast hogesnelheidscamera’s spelen ook krachtige computers een belangrijke rol. Daarmee kunnen we numerieke simulaties doen die hiervoor niet mogelijk waren.” Dankzij die camera’s en computers gaan theorie en experiment hand in hand. Met de informatie uit nieuwe camera’s kunnen theoretische modellen getest en aangepast worden. „Vaak zie je in experimenten iets verrassends”, zegt Lohse. Dat geeft weer inspiratie om nieuwe theorieën te ontwikkelen. Om theorie op het goede pad te houden is experimenteel onderzoek belangrijk. Dankzij de hogesnelheidscamera ontdekten Lohse en collega’s bijvoorbeeld hoe pistoolgarnalen met hun scharen een harde knal van ruim 200 decibel produceren. Dat is zo luid dat het communicatie tussen onderzeeërs verstoort. Uit Twents onderzoek bleek dat een luchtbel de knal veroorzaakt. Door het dichtklappen van de scharen schiet er een waterstraal weg. Daarin ontstaan belletjes. Door de lage druk in de straal, groeit het belletje snel en klapt dan uit elkaar. De trilling die daarbij ontstaat, zorgt voor de knal. Dit effect is vergelijkbaar met de ‘ploink’ die je hoort als een druppel in een bak met water valt. Als de druppel op het water neerkomt ontstaat er een luchtbel. De trilling van die bel veroorzaakt het geluid. Zelf aan de slag met bubbelonderzoek? Neem een wijnglas en vul het met wijn. Schenk, als de wijn op is, bruiswater in het glas. Let erop dat het glas tussendoor niet afgewassen wordt. Waarschijnlijk borrelen er nu veel minder bubbels omhoog dan normaal. Dat komt doordat belletjes ontstaan in oneffenheden in het glas. Kleine krasjes en scheurtjes zijn de kiemen voor gasvorming. Wijn kruipt gemakkelijk in deze oneffenheden. Het koolzuur kan dan geen plekjes meer vinden om belletjes te maken. Het vraagstuk over de pistoolgarnalen kwam toevallig op het pad van Lohse toen hij een colloquiumlezing gaf waar een zoöloog aanwezig was. De onderzoeksvragen waar de vloeistofdynamicagroep in Twente aan werkt, komen uit allerlei hoeken. „Uit de industrie komen bijvoorbeeld ook ontzettend leuke vragen”, zegt Lohse. Naast ASML werkt de onderzoeksgroep ook veel en nauw samen met het Nederlandse printerbedrijf Océ. „Het begon met een vraagstuk over belletjes die ontstaan in inktkanalen van inkjetprinters”, vertelt Lohse. „Als daar belletjes in ontstaan die te groot worden, dan blokkeren ze de inkt.” Uit Twents onderzoek bleek dat je kan horen of er een belletje ontstaat in een van de mondstukken waar de inkt uitkomt. Je kunt dat inktkanaal dan even uitzetten tot het belletje is opgelost. Andere inktkanalen nemen het dan even over. Zo kun je door blijven printer zonder belletjesproblemen. Inmiddels is 10 procent van het onderzoek van de vakgroep in samenwerking met Océ. Zo hebben de onderzoekers een theorie ontwikkeld om te kunnen beschrijven wat er met de druppels gebeurt tijdens de val. Dit model berekent wat er gebeurt als er oppervlakte-actieve stoffen worden toegevoegd die de oppervlaktespanning van de druppels veranderen. Voor dit onderzoek schoten de hogesnelheidscamera’s een reeks beelden van vallende druppels. Dit leverde een bijzondere foto op die in 2014 werd uitgeroepen tot een van de ‘foto’s van het jaar’ bij Nature . Lohse: „In de vloeistofdynamica combineren we goede wetenschap en leuke toepassingen. Er is geen tegenstelling van fundamenteel en toegepast onderzoek – ze gaan hand in hand en stimuleren elkaar.”
</doc>
<doc id="412" genre="news" gender="?">
Pand van ministerie Buitenlandse Zaken opnieuw verbouwd
 Er is ergernis over het verbouwde pand dat vorig jaar werd opgeleverd, onder meer vanwege te weinig werkplekken. Het is pas een jaar geleden dat het nieuwe gebouw van de ministeries van Buitenlandse Zaken en Infrastructuur en Waterstaat werd geopend, maar nu wordt het opnieuw verbouwd. Staatssecretaris Raymond Knops (CDA, Binnenlandse Zaken en Koninkrijksrelaties) heeft de Tweede Kamer daarvan eind september op de hoogte gebracht , bleek dinsdag. Het nieuwe pand zorgt al sinds de opening voor ergernis bij de mensen die daar moeten werken. In het gebouw, waar ook de Immigratie- en Naturalisatiedienst is gevestigd, werken zesduizend werknemers. Er zijn drieduizend (flex)werkplekken, wat tot veel ergernis leidt bij de ambtenaren die elke dag op zoek moeten naar een bureau. Zij hebben bovendien weinig privacy, bijvoorbeeld voor het voeren van gesprekken, en vinden het gebouw door de donkere muren erg somber. De aanpassingen in het gebouw zijn al begonnen, volgens een woordvoerder van Binnenlandse Zaken, dat verantwoordelijk is voor de verbouwingen. Zo worden de liften een lichtere kleur geschilderd en komt er nieuwe bewegwijzering. In de brief aan de Tweede Kamer staat ook dat de “wordt gewerkt aan een betere kwaliteit van de werkomgeving”, met meer plekken om te bellen en afgeschermde ruimten. Verder worden driehonderd ambtenaren naar andere gebouwen verhuisd, onder andere naar het ministerie van Binnenlandse Zaken en Koninkrijksrelaties. Buiten wordt ook nog een en ander aan veranderd, zoals een uitbreiding van de fietsenstalling. De grote renovatie die vorig jaar werd afgerond, kostte in totaal 267 miljoen euro. Volgens De Telegraaf is aan de aanpassingen in het gebouw tot nu toe ongeveer 300.000 euro uitgegeven.
</doc>
<doc id="413" genre="news" gender="?">
NRC checkt: ‘80 procent van de rokers wil stoppen, maar kan het niet’
 Dat zei staatssecretaris Paul Blokhuis in een interview met Jan Roos. Jan Roos, voormalig lijsttrekker van de politieke partij VNL en nu columnist van de website De Dagelijkse Standaard , is een campagne begonnen tegen de „ontzettende betutteling in dit land”. Hij noemt onder andere een suikertaks, vleestaks, vuurwerkverbod en de onherkenbaar gemaakte sigarettenpakjes. In een promotiefilmpje op YouTube interviewt hij staatssecretaris Paul Blokhuis (Volksgezondheid, ChristenUnie): „Je kunt ook zeggen: we zijn volwassen, waar bemoei je je mee?” De staatssecretaris antwoordt: „Dat veronderstelt dat mensen die bijvoorbeeld roken eigen keuzes maken. […] 80 procent van de rokers zegt: ‘Ik zou ermee willen stoppen, maar ik kan het niet.’” We checken of inderdaad 80 procent van de rokers wel wil stoppen maar het niet kan. Op verzoek stuurt de woordvoerder van staatssecretaris Blokhuis de bron. Het is een factsheet van het Continu Onderzoek Rookgewoonten van het Trimbos-instituut uit 2014. De precieze bewering van Blokhuis is daar niet in terug te lezen. Wat wel in de buurt komt, is dat 81 procent van de rokers van plan is om in de toekomst te stoppen met roken. Navraag leert dat de staatssecretaris dat bedoelde: „Als je een microfoon onder je neus krijgt, praat je niet in factsheetzinnen”, mailt de woordvoerder. Dat de beslissing om te roken niet een volledig vrije keuze is wordt door longartsen bevestigd. In het rapport Leefstijlbeïnvloeding – tussen betuttelen en verwaarlozen (2014) schrijven de longartsen Wanda de Kanter en Pauline Dekker: „Het idiote idee dat roken een vrije keuze is! Er is maar één moment van vrije keuze: als je je eerste pakje sigaretten rookt als je jong bent en geen idee hebt over de toekomst. […] Het heeft niks met vrijheid te maken, er zit niet voor niks het woord ‘slaaf’ in verslaving.” Dan het percentage dat Blokhuis noemt, uit het Continu Onderzoek Rookgewoonten 2014. Aan het Trimbos-onderzoek deden 18.265 respondenten mee. Op de vraag of ze van plan zijn in de toekomst te stoppen antwoordde 81 procent ‘ja’. Dat was hetzelfde als een jaar eerder. De cijfers van 2014 zijn de recentste, het Continu Onderzoek Rookgewoonten is toen voor het laatst uitgevoerd. De woordvoerder van het Trimbos-instituut mailt dat de overheid na 2014 ervoor heeft gekozen om voortaan maar één enquête over gezondheid te laten uitvoeren, en dat is de Gezondheidsenquête van het Centraal Bureau voor de Statistiek (CBS). Daar worden de respondenten alleen niet gevraagd naar de wens om te stoppen. Wel kunnen we de overige cijfers van 2017 vergelijken met die uit 2014, om te kijken of er sindsdien op andere vlakken grote veranderingen hebben plaatsgevonden. In 2014 rookten er ongeveer net zo veel mensen als in 2017: 23 procent van de volwassenen. Ook het aantal mensen dat een serieuze stoppoging ondernam, is redelijk vergelijkbaar: 29 procent in 2014, tegen 35 procent in 2017. Staatssecretaris Blokhuis verwijst naar wat oude cijfers om zijn bewering te staven dat 80 procent van de rokers wel wil stoppen maar het niet kan. Maar in het onderzoek uit 2014 was de vraagstelling anders dan hij zei, namelijk of mensen in de toekomst van plan waren te stoppen. Van plan zijn maar het nog niet doen is wat anders dan het simpelweg niet kunnen stoppen. We zien geen grote verschillen tussen de overige cijfers over stoppen met roken tussen 2014 en 2017. Het is wel aannemelijk dat nog steeds ongeveer 80 procent van de rokers in de toekomst van plan is om te stoppen met roken. We beoordelen de bewering als ongefundeerd.
</doc>
<doc id="414" genre="news" gender="?">
Judo-oma Inge op de tatami
 Judo-oma Inge Taube is al jaren actief op de tatami bij Judoclub Voerstreek. Inge (79 jaar) wordt in mei viermaal twintig jaar jong en is nog steeds een van de drijvende krachten van deze actieve judoclub die elke vrijdagavond in actie komt in het Paviljoen van het VCC in Sint-Martens-Voeren. In april betreurde de judogemeenschap van Voeren het ‘heengaan’ van trainer Jackie Peetermans uit Beringen die verschillende jaren de Voerense jeugd en ook jongeren en volwassenen uit Voeren en de Nederlandse buurdorpen onder zijn hoede had. Inge blijft jong omdat zij met de allerjongsten (de eerste en tweede jaars judoka’s , een dertigtal jongeren in deze categorie) meetraint om hen nog extra te motiveren. Ego Sijmens uit Dilbeek was vrijdag de trainer. Ook judoka-trainer Rudi uit Sint-Truiden is er om de twee weken actief. Intussen wordt er ook werk gemaakt van een nieuw bestuur en telt de club samen momenteel meer dan 50 leden. (nm)
</doc>
<doc id="415" genre="news" gender="?">
Nog geen einde aan fileleed, grootste ellende moet nog komen
 Den Haag - Er komt maar geen einde aan de filegroei op de Nederlandse wegen. In vergelijking met de eerste drie kwartalen van 2017 is het aantal opstoppingen dit jaar weer fors toegenomen: met maar liefst twintig procent. Dat stelt de ANWB op basis van de filecijfers over de eerste negen maanden van dit jaar op het totale wegennet. „De ingezette trend zet zich ook deze (na)zomer weer gewoon verder door. Het derde kwartaal nam het aantal opstoppingen ook weer toe, mede door het prachtige weer en de vele dagjesmensen die eropuit trokken”, constateert Arnoud Broekhuis.  „Op de wegen in de provincies Zuid-Holland, Zeeland, Noord-Brabant maar ook in Limburg was het daardoor veel drukker vergeleken met de matige zomer van vorig jaar. Overdag maar ook gedurende het weekend stroomde het verkeer op deze provinciale wegen veel minder door. Ook de vele bermbranden zorgden voor extra oponthoud op de wegen”, meldt de verkeersspecialist van de ANWB. Broekhuis: „De filezwaarte is tot nu toe zo’n 20 procent hoger dan vorig jaar. Dat is vooral voor automobilisten te merken die gebruik maken van de grootste knelpunten in het Nederlandse wegennet en dagelijks onderweg zijn op de A27 Utrecht-Breda, de A4 Amsterdam-Rotterdam, de A58 Breda-Eindhoven en de A15 Rotterdam-Gorinchem.” Maar de grootste ellende op de weg moet nog komen, voorspelt de ANWB. „Het vierde kwartaal is altijd het drukste. Het betekent veel rijden in het donker onder slechte weersomstandigheden. De herfst en aanstormende winter zorgt altijd voor veel verkeershinder. Het is dan ook raadzaam extra alert te zijn en je rijgedrag aan te passen”, meent Broekhuis. „Want ook kleine aanrijdingen zoals kop-staartbotsingen in de file leiden tot veel en onnodig oponthoud.” De drukte op de weg is natuurlijk ook het gevolg van de economische groei, waardoor er meer en meer vrachtverkeer en bestelbusjes over de wegen rijden. „Maar ook het wagenpark blijft groeien tot inmiddels alleen al 8,2 miljoen personenauto’s. Daarnaast zullen we ook door de vergrijzing vaker stilstaan. De mobiliteit neemt toe en vooral in de avondspits is er een toename te zien van ’oudere’ automobilisten die na een dagje uit huiswaarts keren op hetzelfde moment als het woon-werkverkeer”, ziet de ANWB-zegsman. De drukste spits van dit jaar was voorlopig die van dinsdagmiddag 22 mei, toen stevige regenbuien en ongelukken voor veel vertraging zorgden. Op het drukste moment stond er toen op snel- en provinciale wegen in totaal 955 kilometer file. 
</doc>
<doc id="416" genre="news" gender="?">
’Receptionist wist niet wat hem overkwam’
 AMSTERDAM - De zoon van de eigenaresse van het Parkview Hotel aan de Korte Van Eeghenstraat zit al bijna twaalf uur achter de receptie. Het is een gekkenhuis sinds vannacht rond 02.00 uur een handgranaat werd gegooid naar de deur van het familiehotel aan het Vondelpark. „De receptionist wist niet wat hem overkwam. Er werd vroeg in de nacht een handgranaat tegen de glazen deur gegooid. Hij dacht dat het projectiel niet echt was en heeft het weggehaald. Toen hem door de politie werd verteld dat het om een echt exemplaar ging, konden we hem naar huis brengen. Dit heeft zoveel impact”, vertelt de zoon van de eigenaar. Hij wil rond het middaguur ook graag afgelost worden. Maar het politie-rapport ligt nog voor hem en twee man zijn een camerasysteem aan het aanleggen. Er zijn maar vijf mensen werkzaam in het lieflijke hotelletje. „Zoiets heftigs raakt je wel”, zegt de zoon met een zucht. „En het allerergste, we hebben echt geen idee wie ons dit aandoet.” De gasten hebben er verder niet veel van gemerkt. De Explosieven Opruimingsdienst heeft de handgranaat onschadelijk gemaakt. De rust is op het oog weer helemaal teruggekeerd. Het vermoeden bestaat dat de handgranaat is gegooid door één persoon. Die ging er op een snorfiets of scooter vandoor. De politie heeft een signalement van deze man op internet gezet. De afgelopen tijd zijn bij verschillende horecazaken in Amsterdam handgranaten gevonden. Volgens de politie is er waarschijnlijk geen verband met het explosief dat afgelopen nacht werd aangetroffen bij een bedrijfspand aan de Lemelerbergweg in Amsterdam-Zuidoost. Of dat ook een handgranaat was, kon een woordvoerder niet zeggen. Minister Ferd Grapperhaus (Justitie en Veiligheid) liet onlangs weten dat er sinds begin vorig jaar zestien incidenten zijn geweest met handgranaten bij (horeca)bedrijven. Tien keer ontplofte er een granaat. Criminelen gebruiken de methode om ondernemers onder druk te zetten. In Amsterdam is besloten een zaak waar een explosief wordt gevonden niet meer automatisch te sluiten. Sindsdien zou het aantal van dergelijke incidenten zijn gedaald. 
</doc>
<doc id="417" genre="news" gender="?">
Heihoekse Kerkwegel heraangelegd
  Kaprijke - De Heihoekse Kerkwegel in Lembeke wordt heraangelegd. “De buurtweg loopt vanaf de kruising met Aveschoot tot aan de horecazone in de Lembeekse Bossen en heeft een lengte van 1,5 kilometer” zegt schepen van Openbare Werken Alex Ruebens (Samen) “De toegankelijkheid, het rijcomfort en de veiligheid van het pad zijn de oorzaken voor de heraanleg. Door de werken moet het pad toegankelijker worden. Fietsers die elkaar willen kruisen zullen meer plaats hebben straks. Door de heraanleg moeten ook voetgangers en mindervaliden gemakkelijker in de horecazone geraken.” Het college van burgemeester en schepenen heeft een ontwerper aangesteld om de ontwerpstudie op te maken. Deze klus wordt geraamd op ruim 11.000 euro.
</doc>
<doc id="418" genre="news" gender="?">
Als diverse politici een onzintheorie napraten
 Je hoort dat dertigers de politiek gaan veranderen. Een aantrekkelijk vooruitzicht. Ik maak plaats voor de „nieuwe generatie”, zei Pechtold voordat D66 dinsdag Rob Jetten (31) tot zijn opvolger koos. „Nieuwe generatie neemt het over”, reageerde Klaver (GroenLinks, 32) op Jettens verkiezing. Logisch, want je hebt ook Marijnissen (SP, 33), Baudet (Forum, 35), Dijkhoff (VVD, 37) en Kuzu (Denk, 37). Allemaal millennials, de groep die volgens het sociologische generatiebegrip tussen 1980 en 2000 is geboren, en daarom over eigenschappen zou beschikken die ze onderscheidt van andere generaties. Nu is er met dat generatiebegrip iets aan de hand. Mensen geloven er graag in: als je succes hebt is het dankzij jezelf, zit het tegen dan ligt het aan je generatie. Journalisten, reclamemakers en overheden gebruiken het begrip ook gretig. De stille generatie (1930-1940), de protestgeneratie (1940-1955), de verloren generatie (1955-1970), etc. De gedachte is dat mensen uit deze groepen op elkaar lijken omdat ze globaal dezelfde ervaringen in hun vormende jaren hadden. Maar er is een nadeel: de theorie, uit begin jaren zeventig, is nooit bewezen. Het is erger. Ontelbare onderzoeken hebben uitgewezen „dat de generatiebenadering in de sociologie failliet is”, schreef Aart C. Liefbroer, hoogleraar demografie aan de VU, al in 2012 in Mens & Maatschappij. Zo onlogisch is dit niet. Het vergt weinig inzicht om te zien dat Jetten anders denkt dan generatiegenoot Baudet. Je kunt vinden dat dertigers heel bijzonder zijn maar dit betekent niet dat tieners of veertigers of zestigers minder bijzonder zijn – of op hun achterhoofd gevallen. Je kunt menen dat je op jonge leeftijd nieuwe maatschappelijke trends ervaart, maar andere leeftijdsgroepen ervaren gelijktijdig dezelfde trends. Als tieners en twintigers minder lineaire televisie kijken, gaan oudere groepen dat ook doen. Als jongeren tablets kopen, koopt iedereen tablets. Etc. De aanname dat mensen anders zijn omdat ze tot een afgebakende generatie behoren, vertelde Liefbroer me jaren geleden al , is heerlijk voor de media maar „bewijs is er niet voor”. Dus of dertigers de politiek veranderen? Dat zou kunnen – maar dan niet omdat ze dertiger zijn. En deze maatschappij komt geen tegenstellingen tekort, dus het is misschien een idee dat politici, ongeacht hun leeftijd, geen generatieverschillen suggereren (of opspelen) die niet bestaan. Andersom hoeven ouderen zich geen zorgen te maken omdat dertigers ineens aan de knoppen zitten: er is geen reden voor de veronderstelling dat zij door hun leeftijd andere politici zijn dan collega’s uit andere generaties. Tom-Jan Meeus ( t.meeus@nrc.nl ; @tomjanmeeus ) schrijft op deze plek een wisselcolumn met Lotfi El Hamidi.
</doc>
<doc id="419" genre="news" gender="?">
Oud-wethouder Arjan Vliegenthart wordt directeur Nibud
 Budgetvoorlichting Eerder was Vliegenthart wethouder en senator voor de SP. Als wethouder weigerde hij bijstandsgerechtigden te verplichten tot een tegenprestatie, zoals het kabinet Rutte II aan gemeenten had opgelegd. Arjan Vliegenthart, oud-wethouder voor de SP in Amsterdam en oud-senator, wordt directeur van het Nationaal Instituut voor Budgetvoorlichting (Nibud). Het Nibud geeft voorlichting en advies over het geld dat huishoudens te besteden hebben. Vorige week nog kwam het met een aanbeveling over zzp’ers , volgens het Nibud moeten die worden verplicht om te sparen voor hun pensioen. Vliegenthart (39) weigerde als wethouder sociale zaken om in Amsterdam bijstandsgerechtigden te verplichten tot een tegenprestatie, zoals het kabinet Rutte II aan gemeenten had opgelegd. Daardoor mocht Amsterdam niet meedoen aan de zogenoemde ‘experimenten in de bijstand’ , om na te gaan hoe het uitpakt als werklozen naast de bijstand mogen bijverdienen. Als wethouder kwam Vliegenthart ook met het idee van de ‘werkbrigade’, gesubsidieerd werk voor mensen die al lang in de bijstand zaten. Een variant op de zogenoemde ‘Melkertbanen’ uit de jaren negentig. Vliegenthart, die niet als wethouder terugkeerde in het gemeentebestuur van Amsterdam, zegt dat hij „heel blij” is met zijn nieuwe baan. „Het is belangrijk voor iedereen om de baas te blijven over je eigen portemonnee. Daarmee hou je grip op je leven.” Van 2007 tot 2014 was Vliegenthart lid van de Eerste Kamer voor de SP. Recent heeft hij overwogen om zich opnieuw kandidaat te stellen voor de Eerste Kamer, maar Vliegenthart zegt dat hij toch liever uit de politiek stapt. „Bij het Nibud ga ik me met dezelfde onderwerpen bezighouden als in mijn tijd als wethouder. En die zal ik nu graag onder de aandacht brengen van politici.”
</doc>
<doc id="420" genre="news" gender="?">
FOTO. Boskabouters maken Meldert "greater"
  Hoegaarden - De boskabouters waren vanavond de vedetten van Make Belgium greater op VTM. Stefke Puttemans nam deze foto's bij de opnames in en om de kleuterschool in Meldert enkele weken geleden.
</doc>
<doc id="421" genre="news" gender="?">
Volg hier live de rechtszaak tegen de A7-blokkeerders
 Jenny Douwes, die via Facebook opriep tot de blokkade, en de anti-Zwarte Piet-demonstranten van Kick Out Zwarte Piet krijgen donderdag het woord. Donderdag is de derde zittingsdag van de rechtszaak tegen de 34 Friezen die vorig jaar november op de A7 anti-Zwarte Piet-demonstranten de weg versperden. NRC-verslaggever Kasper van Laarhoven is in de rechtbank in Leeuwarden en brengt live verslag uit via Twitter. De laatste verdachten - onder wie initiator Jenny Douwes - zullen vandaag door de rechter worden gehoord. Ook krijgen de leiders van actiegroep Kick Out Zwarte Piet de ruimte hun kant van het verhaal te doen. Douwes wordt vervolgd voor opruiing omdat zij een aantal dagen voor de Sinterklaasintocht in Dokkum het Facebookevenement “Project P” in het leven riep. Ze maande mede-Friezen met “auto, vrachtwagen, motor, trekker en paard-en-wagen” voor die “onruststokers uit Amsterdam en Rotterdam” te gaan rijden. Na de blokkade verbood burgemeester Marga Waanders van gemeente Dongeradeel (waar Dokkum de hoofdplaats van is) de demonstratie van Kick Out Zwarte Piet uit vrees voor escalatie. De actiegroep wilde demonstreren tegen de kenmerken van Piet die zij als racistisch zien, zoals het zwarte gezicht, de rode lippen en het kroeshaar. Zij hebben zich bij de rechtszaak gevoegd als slachtoffers en zullen waarschijnlijk een schadevergoeding vorderen. Tweets by KvanLaarhoven 
</doc>
<doc id="422" genre="news" gender="?">
Groeiende wachtlijsten bij operaties
 Tekort verpleegkundigen  Bedden en operatiekamers in academische ziekenhuizen blijven leeg door personeelstekort. In de zeven academische ziekenhuizen is op belangrijke afdelingen gemiddeld een op de tien bedden dicht omdat er te weinig gespecialiseerde verpleegkundigen voor zijn. De afdelingen die het hardst geraakt worden, zijn de intensive care, spoedeisende hulp en de operatiekamers. Alle ziekenhuizen zeggen dat acute zorg prioriteit heeft boven geplande zorg en dat de beddencapaciteit van dag tot dag wisselt, afhankelijk van de personele bezetting. Operaties worden niet afgezegd maar gewoon niet ingepland, waardoor de wachtlijsten groeien. Maar op de intensive care zeggen artsen dat dit levens kan kosten. Diederik Gommers, afdelingshoofd van de intensive care in het ErasmusMC (het grootste ziekenhuis), maakt zich zorgen. „Er zijn hier twaalf van de 44 bedden dicht: vijf door ziekte van het personeel en nog eens zeven door vacatures. We moeten soms een acute hartoperatie uitstellen omdat er geen IC-bed beschikbaar is. Dat kan misschien één dag, maar niet langer. Als er iemand overlijdt doordat er geen bed beschikbaar is, wat ik niet uitsluit, dan melden we dat als calamiteit bij de inspectie.” Het ErasmusMC stuurt de minst ernstig zieke IC-patiënten door naar ziekenhuizen in de regio. Gommers is voorzitter van de Nederlandse Vereniging Intensive Care (alle intensivisten in Nederland) en bevestigt dat deze zorgen in alle academische ziekenhuizen leven. Dat het personeelstekort een nijpend probleem is, erkennen alle ziekenhuizen. Ze ‘sluiten’ bedden bewust om de veiligheid van patiënten te garanderen; een bed zonder verpleegkundige is weinig waard. In Groningen (UMCG) zijn 90 van de 891 bedden in het hele ziekenhuis tijdelijk dicht. In Nijmegen (Radboud) zijn er dit kwartaal soms wel dertig bedden tegelijk gesloten, in Maastricht (MUMC) ook; dat is ongeveer 5 procent van hun bedden. Bij het VUmc in Amsterdam worden dertien van de zestien operatiekamers gebruikt. In het grote Amsterdamse ‘topklinische’ ziekenhuis OLVG worden er nu slechts zestien tot achttien van de 25 operatiekamers gebruikt. De woordvoerder van het OLVG: „De patiënten zijn er wel, maar het personeel is er niet.” In het AMC blijft een op de tien operatiekamers leeg. In Utrecht is sinds drie weken een van de zeven bedden voor patiënten die net een herseninfarct of hersenbloeding hebben gehad, dicht ( medium care ). Alleen het LUMC in Leiden kan niet zeggen hoeveel bedden er tijdelijk dicht zijn. Verpleegkundigen in academische ziekenhuizen verdienen iets minder dan in algemene ziekenhuizen. Omdat er overal te weinig verpleegkundigen zijn, zijn velen het afgelopen jaar vertrokken naar een algemeen ziekenhuis. Steden als Amsterdam en Utrecht hebben er een apart probleem bij: de huizen zijn er zo duur dat verpleegkundigen er vrijwel niets kunnen kopen. Zij vertrekken naar de periferie zodra ze daar een baan vinden. De verpleeg-opleidingen hadden sinds de crisis een numerus fixus, waardoor er te weinig verpleegkundigen zijn opgeleid. In de academische ziekenhuizen worden de ziekste patiënten behandeld en verzorgd. Mensen die lijden aan verschillende ziektes tegelijk, zoals suikerziekte én hartklachten of kanker én COPD. Ook de ingewikkeldste operaties aan hart of hersens vinden hier plaats. In de academische ziekenhuizen werken 78.000 mensen, van technici en keuken-personeel tot medisch specialisten. Eind deze maand wordt de nieuwe CAO voor academische ziekenhuizen zeer waarschijnlijk gesloten, na lange onderhandelingen. Het bod van de werkgevers is verhoogd tot 8,25 procent meer salaris, gespreid over drie jaar.
</doc>
<doc id="423" genre="news" gender="?">
‘Een expeditie kost al snel 10.000 euro’
 Verdienen & Uitgeven IJsklimmer Marianne van der Steen (31) uit Rotterdam woont met haar vriend in een tiny house van twintig vierkante meter. Ze verdient 275 euro per maand. „Je gaat terug naar de essentie.” ‘Drie jaar geleden kochten mijn vriend en ik voor 4.500 euro een tiny house van twintig vierkante meter. Omdat het duurzaam is, maar vooral erg goedkoop. We wonen honderd procent zelfvoorzienend. Stroom komt via de zonnepanelen en grond- en regenwater gebruiken we gefilterd. Binnen staat een houtkachel voor de warmte. We hebben een moestuin van 125 vierkante meter, meer dan de helt van onze groente en fruit kom uit eigen tuin. We verbouwen van alles: aardbeien, boerenkool, koolrabi’s. „Mijn vriend en ik zijn ijsklimmers. Ik ben geïntrigeerd door de complexiteit van de beweging en de kracht van klimmen. Het is niet: linkerhand, rechtervoet omhoog, maar je hele lichaam inzetten om een bepaalde beweging uit te voeren. Elke spier die je inspant telt mee. „Soms ben ik wel maanden weg, op expeditie naar Alaska of de Himalaya. Ook doe ik mee aan internationale wedstrijden. Doordat ik vijf dagen per week vijf uur per dag train kan ik geen fulltime baan nemen. Ik ben kliminstructeur op de Euromast, werk voor een bedrijf in buitensportmaterialen, geef lezingen en advies over werken op hoogte. „Ze zeggen dat geld niet gelukkig maakt, maar tot op zekere mate doet het dat wel. Twee jaar terug had ik een moeilijk jaar met weinig opdrachten. Nu begint het gelukkig weer te lopen, maar in die tijd kon ik nauwelijks de zorgverzekering betalen.” Inkomen: 275 euro netto (soms meer, soms minder) Gezamenlijke vaste lasten: woonlasten (81,75 euro, o.a. pacht van de grond), verzekeringen (155,63 euro), boodschappen (180 euro), auto (100 euro), sport – lidmaatschap, reizen, deelname wedstrijden (600 euro), kleding (20 euro), onderhoud en verbetering huis (40 euro) Voor eigen rekening: huisdieren, twee teckels (120 euro) Sparen: niet Laatste grote aankoop: camera op Marktplaats voor vriend Dennis, 85 euro ‘Of ik sober leef? Dat valt eigenlijk wel mee. Wat mij een sober leven lijkt is elke dag om zes uur opstaan, een urenlange file, de hele dag op kantoor werken om te eindigen met tv kijken of fitness. „Ons hele leven draait om klimmen, en dat is duur. Een expeditie kost al snel 10.000 euro. Na het klimseizoen in de winter staan we rood in de lente. In de zomer en herfst sparen we. Jaarlijks krijgen we zo’n 3.500 euro sponsorgeld. „Mijn vriend en ik betalen veel dingen samen, zoals de uitgaven aan ons huisje en eten. Gemiddeld betaalt hij meer, omdat zijn inkomen hoger is, de verhouding is ongeveer één tot drie. Naast de moestuin ga ik voor eten naar de supermarkt, ik kijk naar de aanbiedingen.” „Een tijdje aten we vegetarisch omdat het goedkoop was, maar zelfs met supplementen kregen we niet genoeg proteïnen binnen. Het liefste eet ik wild, zoals gans, haas of zwijn. Via de site van de Nederlandse jagersvereniging kun je locaties vinden om dat te kopen. Sommige zaken betaal ik met DAM, de alternatieve Rotterdamse munt. Geld, zoals de euro, is ook maar een systeem. Met DAM koop ik lokale groenten, wijn of de toegang tot een congres. „Door te wonen in een tiny house ga je terug naar de essentie: wat is écht belangrijk voor je? Het is een stuk verantwoordelijker om zo te wonen dan in een veel te groot huis waar je materialen verspilt.”
</doc>
<doc id="424" genre="news" gender="?">
Prijsuitreiking schattingswedstrijd brandweer op zondag 21 oktober
  Lo-Reninge - De brandweer organiseerde tijdens de opendeurdag een schattingswedstrijd. De deelnemers moesten het gewicht schatten van een pakket gereedschap. Het exacte gewicht was 44,980 kilo.  Linda Roegiers en Seppe Geldof zaten er allebei slechts 20gram naast en moeten in een onderlinge test nog uitmaken wie de hoofdprijs in de wacht sleept. De andere gelukkigen zijn: Norbert Jacques, Jean-Pierre De Cooman, Jan Pauwels, Rik Merlevede, Geert Degrijse, Christel Demeulenaere, Nadia Geeroms, Jos Debruyne, Noël Haghedooren, Eveline Tyteca, Christine Locufier, Luc Rommelaere, Filip Coopman, Staf Decleyre, Annelies Naert, Bram Bruneel, Wannes Ghillebert, Lien Sticker, Frederick Masschelein, Willem Veramme, Julien Slembrouck, Edwig Dolfen, Lut Tyvaert, Koen Decroos, Eline Snick, Sanne Lemahieu, Kevin Callewaert, Rik Verbrigghe, Ignace Van Holme, Lucien Timmerman, Luc Vandewalle, An Sophie Boudry, Hannes Matthieu, Geert Matthys, Christophe Slembrouck, Danny Laplasse, Meredith Huyghebaert, Filip Donck, Joke Vangampelaere, Ellen Snick, Danny Snick, Godelieve Dedrie, Erik Morlion, Michiel Van Verschave, Syl Dehaudt, Raymond Thilemans, Conny Vandromme, Corneel Dewale en Fré Paeme. De winnaars kunnen op zondag 21 oktober tussen 11 en 12 uur hun prijs afhalen in de brandweerkazerne.
</doc>
<doc id="425" genre="news" gender="?">
VS klagen Russin aan voor bemoeienis met midterms
 Jelena Choesjajnova beheerde de financiën voor een Russisch bedrijf dat de publieke opinie in de VS probeerde te beïnvloeden, zeggen aanklagers. De Amerikaanse overheid heeft een Russin aangeklaagd voor pogingen tot beïnvloeding van de midterms , de verkiezingen voor het Congres. De vrouw, Jelena Choesjajnova, is de eerste persoon tegen wie de Amerikanen een rechtszaak begonnen zijn voor bemoeienis met de stembusgang op 6 november. Dat melden Amerikaanse media . Volgens federale aanklagers beheert Choesjajnova de financiën van Project Lachta, een organisatie van de invloedrijke Russische oligarch Jevgeni Prigozjin. Project Lachta zou via sociale media hebben geprobeerd de publieke opinie in de Verenigde Staten te beïnvloeden. De organisatie verspreidde bijvoorbeeld desinformatie over immigratie, wapenpolitiek en zelfs over de discussie over zwarte footballspelers die knielen tijdens het volkslied. Prigozjin, die banden heeft met president Vladimir Poetin, werd eerder dit jaar al aangeklaagd in de VS voor inmenging met de presidentverkiezingen in 2016. De Amerikanen hebben ook sancties tegen hem ingesteld. In de campagne van Project Lachta gingen volgens de aanklagers miljoenen dollars om. Tussen 2016 en 2018 zou het budget van de organisatie meer dan 35 miljoen dollar hebben bedragen, zo’n 30 miljoen euro. Niet al dat geld was bestemd voor campagnes in de VS. Choesjajnova (44) gebruikte het geld van Lachta voor het plaatsen van advertenties op sociale media en het werven van activisten, stellen de aanklagers. Vrijdag lieten Amerikaanse inlichtingen- en veiligheidsdiensten ook weten dat zij “voortdurende beïnvloedingscampagnes” ontwaren van onder meer Rusland, China en Iran. De landen willen de uitkomsten van de midterms en de presidentsverkiezingen in hun voordeel ombuigen , schrijven de FBI, het ministerie van Binnenlandse Veiligheid en twee andere diensten. Van echte verstoring van de stembusgang - mensen verhinderen om te stemmen of het beïnvloeden van de uitslagen - zou echter geen sprake zijn. De midterms zijn van groot belang voor president Trump. De vierjaarlijkse verkiezingen vinden zo’n beetje halverwege de presidentiële termijn plaats. Alle zetels in het Huis van Afgevaardigden staan op het spel, net als ongeveer eenderde van de zetels in de Senaat. Daardoor zijn de midterms bepalend voor de politieke slagkracht van de president in de rest van zijn termijn.
</doc>
<doc id="426" genre="news" gender="?">
Ministerie staat open voor genetische modificatie in landbouw
 Schouten laat de nieuwe techniek CRISPR-Cas onderzoeken, maar die is niet onomstreden. Minister Carola Schouten (Landbouw, ChristenUnie) staat open voor toepassing genetische modificatie in de Nederlandse landbouw. Dat bevestigt haar woordvoerder naar aanleiding van berichtgeving in de Volkskrant . De minister is in het bijzonder geïnteresseerd in de nieuwe technologie CRISPR-Cas, die ze zelf als “lichte vorm van modificatie” ziet en in het regeerakkoord liet opnemen. Het ministerie heeft zijn medewerking toegezegd aan een onderzoek door boeren, bedrijven en de Universiteit Wageningen. Op basis van de wetenschappelijke bevindingen, kijkt het ministerie waar de mogelijkheden liggen wat betreft wet- en regelgeving. CRISPR-Cas maakt het mogelijk, in de woorden van de universiteit , “om erfelijk materiaal van virussen, bacteriën, cellen, planten en dieren op relatief eenvoudige wijze, zeer nauwkeurig en efficiënt te veranderen.” De techniek brengt genetische veranderingen aan DNA aan, of voegt geheel nieuwe genetische informatie aan dat DNA toe. CRISPR-Cas is vooral sneller en preciezer dan de technieken die nu gangbaar zijn, zeggen de Wageningse onderzoekers. Er wordt aan een Kamerbrief over de vorderingen in het onderzoek naar CRISPR-cas. Die volgt in de komende weken. Dan zal blijken hoe concreet de minister haar wens kan maken. Op het moment ligt een uitspraak van het Europees Hof van Justitie namelijk nog in de weg. Die schaarde een aantal nieuwe bewerkingstechnieken, waaronder CRISPR-Cas, deze zomer onder genetische modificatie. Daarvoor geldt op het moment strenge regelgeving in Europa. Woordvoerder Rudi Buis: “Je kunt je afvragen of crispr-Cas überhaupt genetische modificatie is. Maar we willen er wel graag experimenteren.” Hij belooft dat de minister het onderwerp in Europa ter sprake zal gaan brengen, in de hoop dat er voor CRISPR-Cas een uitzondering gemaakt kan worden. “Die uitspraak van het Hof kunnen we niet negeren, maar we willen wel kijken welke ruimte daaromheen is.” Beluister ook de aflevering van onze podcast Onbehaarde Apen over CRISPR-cas: 
</doc>
<doc id="427" genre="news" gender="?">
Een van de strafste benefietacties in Vlaanderen: de Dag van de Solidariteit in Arendonk
  Arendonk - De Dag van de Solidariteit in Arendonk is uitgegroeid tot een van de strafste benefietacties van Vlaanderen. Met zelfgemaakte smoskes voor de lokale bedrijven, aan huis geleverde ontbijtboxen, een openluchtbrunch en een reuzegezellig volksfeest met muziek, drank en hapjes heeft een groep enthousiaste vrijwilligers een recordbedrag van maar liefst 15.000 euro ingezameld ten voordele van lokale projecten voor mensen met een beperking: Vibo De Brem in Oud-Turnhout, Vibo De Ring in Turnhout en De Rusthuif in Arendonk. De scholen van De Brem willen hun deel van de cheque gebruiken voor de aankoop van nieuwe speeltuigen, waaronder een schommelbank en een draairek. Vibo De Ring verzilvert de schenking met de aankoop van tablets, tuingerief en een grote spiegel voor de speelplaats. De Rusthuif trakteert haar gasten op een pret- en welnessvakantie in Nederland en een daguitstap naar gasthof De Kaasboerin in Mol-Postel.
</doc>
<doc id="428" genre="news" gender="?">
ANALYSE. Dit staat er op 14 oktober op het spel in Sint-Genesius-Rode
  Sint-Genesius-Rode -  De stembusslag in faciliteitengemeente Sint-Genesius-Rode lijkt niet meteen heel spannend te worden: het lijkt nu al zeker dat meerderheidspartij IC-GB met voorsprong zal winnen.  De stembusslag in faciliteitengemeente Sint-Genesius-Rode lijkt niet meteen heel spannend te worden: het lijkt nu al zeker dat meerderheidspartij IC-GB met voorsprong zal winnen. Heb je nog geen idee op wie je zondag gaat stemmen?  Wie zijn al die mensen die naar je stem vissen?
</doc>
<doc id="429" genre="news" gender="?">
N-VA Polder: verkennende gesprekkien
  Berendrecht-Zandvliet-Lillo - N-VA Polder, met net geen 36% van de stemmen de grootste partij in Berendrecht Zandvliet Lillo, heeft de afgelopen dagen contact gezocht met de overige partijen in het district. “Als grootste partij nemen we het initiatief,” legt voorzitter Rudi Sempels uit."Tijdens de volgende 10 dagen hebben we verkennende gesprekken met de drie andere spelers. Die resultaten worden voorgelegd aan ons bestuur en dan wordt bekeken hoe één en ander inhoudelijk in een coalitie en bestuursakkoord kan resulteren.” 
</doc>
<doc id="430" genre="news" gender="?">
De OCMW-raad vergadert
  Tremelo - Op dinsdag 23 oktober vergadert de OCMW-raad. Wat staat er op de agenda? 1. Verslag open vergadering van 25 september 2018 – goedkeuring; 2. ICT stuurgroep – samenstelling – goedkeuring; 3. Patrimonium – Pastoriestraat 18 – opzegging hoofdhuurovereenkomst – goedkeuring; 4. Patrimonium – Parkheide – opmaak natuurbeheersplan – verkenningsnota – goedkeuring; 5. Patrimonium – Kalvennestraat 18 – opzegging onderhuurovereenkkomst – bekrachtiging; 6. Patrimonium – Kalvennestraat 18 – opzegging hoofdhuurovereenkomst – goedkeuring; Men mag deze openbare zitting bijwonen vanaf 19.45 uur in de raadzaal van het OCMW, Baalsebaan 289.   DAGORDE GESLOTEN ZITTING: 7. Verslag gesloten vergadering van 25 september 2018 – goedkeuring; 8. Notulen van het BCSD van 20 september 2018 en 2 oktober 2018; 9. Personeel – sociale dienst – verlenging contract van bepaalde duur (JVB) tot juli 2019 – goedkeuring; 10. Personeel – onthaalouders – vermindering uren (KVE) per 01.11.2018 naar 27u per week – goedkeuring; 11. Personeel – einde arbeidsovereenkomst in onderling akkoord (IAHA) – goedkeurin
</doc>
<doc id="431" genre="news" gender="?">
LIVE. Nachtelijke onderhandelingen tussen CD&V en Open VLD
  Merelbeke - CD en Open VLD zijn aan het onderhandelen om een coalitie te vormen. Groen is voorlopig buiten beeld, ondanks forse winst. Een vooraf gemaakte afspraak tussen Filip Thienpont en Egbert Lachaert beperkt de mogelijkheden in het politieke speelveld. Naarmate de verkiezingsdag evolueerde, werd steeds duidelijker dat CD en Open VLD een coalitie willen vormen. CD behaalt 27,1 procent van de stemmen (+1,3 procent), Open VLD 26,8 (+5 procent). Beide partijen behalen acht zetels. Lijsttrekkers Filip Thienpont en Egbert Lachaert hadden afgesproken om geen monstercoalitie op te zetten als een van beide partijen de grootste zou worden. Door die afspraak kan Open VLD ironisch genoeg geen coalitie vormen zonder CD, tenzij de liberalen op die afspraak terugkomen. CD heeft volgens de redenering wel de handen vrij, Maar als het Open VLD zou willen laten vallen, dan heeft het Groen nodig. En het is minder waarschijnlijk dat de christendemocraten Groen boven Open VLD verkiezen als coalitiepartner. De uittredende coalitiepartner SP.A (van 2 naar 1 zetel) en de huidige oppositiepartij N-VA (van 6 naar 4 zetels zijn de verliezers van de verkiezingen en lijken niet meteen aan zet. Maar in de politiek kan het soms snel veranderen. Een van de belangrijkste vragen lijkt te zijn: wie wordt burgemeester en voor hoelang? Egbert Lachaert opperde, gezien het minieme verschil tussen de beide partijen, dat Filip Thienpont en hijzelf elk drie jaar burgemeester konden zijn. Maar bij CD klonk dat rond middernacht heel anders: "Wij gaan voor zes jaar burgemeesterschap en voor niets minder", zei voorzitter Dirk Boterberg. Groen, de grootste winnaar van zondag (+5,9 procent naar 23,7 procent), toonde zich teleurgesteld dat "de wens van de Merelbekenaar voor verandering niet wordt ingewilligd" en moet van aan de zijlijn toekijken hoe twee andere partijen zonder hen een coalitie proberen te vormen. Groen "denkt er ernstig over na" om een hertelling te vragen, omdat de partij volgens haar eigen berekeningen amper vijf stemmen tekortkomt om zeven zetels te behalen (ten koste van N-VA). Zeven zetels zou een 'stabiele' tweepartijencoalitie met Open VLD of CD mogelijk maken. Bovendien zou ook Open VLD gebaat kunnen zijn bij een hertelling. Volgens de officiële uitslag komt Open VLD 65 stemmen tekort om de grootste partij te worden, waardoor de liberalen dan weer de handen vrij zouden hebben. De partij beroept zich op het proces-verbaal van de verkiezingen en zegt dat het zelfs maar 19 stemmen scheelde om de grootste partij te worden.
</doc>
<doc id="432" genre="news" gender="?">
Vrijwilligers De Fakkel Paal in de kijker
 Paal Ter gelegenheid van de week van de vrijwilliger werden zij gezamenlijk ontvangen door de animatiegroep. Het werd een bemoedigende, gezellige samenkomst. Annelies, de verantwoordelijke van de animatiegroep bedankte hen voor hun inzet, voor hun aandacht en hart voor de bejaarden. Ook de vrijwilligers spraken hun enthousiasme uit om al de dankbaarheid die zij van de bejaarden mochten ontvangen. Dit mooie werk in dienst van de bejaarden geeft een zinvolle invulling aan het leven van een vrijwilliger. Door hun inzet ontvangen de vrijwilligers zoveel terug van de bejaarden. De taak van een vrijwilliger kan van allerlei aard zijn: helpen bij kienen, knutselen, gezelschapsspelen, kaarten, meegaan op uitstap, een rolwagen duwen bij een wandeling, tafels dekken, koffie geven, een handje helpen bij het eten, helpen bij gebedsvieringen. Wie zich geroepen voelt voor een of andere taak is altijd welkom. Neem dan contact op met de directie of animatiegroep 011/457940.
</doc>
<doc id="433" genre="news" gender="?">
Ontspannen Close brengt stem uit
  Brussel - In de voormiddag brachten de meeste lijsttrekkers en Nederlandstalige politici al hun stem uit in Brussel-Stad. Burgemeester Philippe Close nam zijn gezin mee. Een ontspannen burgemeester Philippe Close (PS) ging zondagvoormiddag samen met zijn gezin stemmen in het Atheneum Léon Lepage in Brussel-Stad. De burgervader is ook van plan om de rest van de middag en namiddag met het gezin door te brengen. “We hebben deze ochtend samen ontbeten en nu gaan we genieten van het mooie weer en een wandeling in het park maken”, vertelt Close. “Momenteel heb ik geen stress. Op dit ogenblik worden de stemmen uitgebracht, we kunnen nu niets meer doen. Pas wanneer de kiesbureaus gesloten zijn zal ik met mijn partij samenkomen.” Ook Bart Dhondt van Groen kwam zondagvoormiddag per fiets én met gouden helm zijn stem uitbrengen in het Atheneum Léon Lepage. “Een gouden helm valt op in het verkeer en is dus veilig. Je kan daarnaast ook stellen dat iedere fietser extra in Brussel goud waard is. Groen deed het in de peilingen goed in Brussel. “Dat brengt toch wat extra stress met zich mee. We hopen dat de kiezer zo stemt dat we een coalitie kunnen vormen met partijen die zich ook inzetten voor een leefbare stad.” In Laken kwamen Ans Persoons (Change.Brussels) en Els Ampe (Open VLD) dan weer hun stem uitbrengen. Ze kregen daar het gezelschap van een 104-jarige, die ook haar stem kwam uitbrengen.
</doc>
<doc id="434" genre="news" gender="?">
Back to the '70's in GOC Pax
  Geetbets - voor de liefhebbers van muziek uit de jaren '70 is er goed nieuws. B-Events organiseert een party of fuif 'Back to the '70's' in GOC Pax in Rummen op zaterdag 6 oktober vanaf 21 uur. Dj Rudi Van Bets zorgt voor een geweldige sfeer.
</doc>
<doc id="435" genre="news" gender="?">
De ontdekking van een nieuwe Nabokov
 Het fort van het vestingstadje Peníscola, in de Spaanse provincie Castellón, wordt door de zee omringd. In 1417 zocht de afgezette tegenpaus Benedictus XIII er zijn toevlucht om er tot aan zijn dood in 1423 vol te houden dat hij de enige rechtmatige kerkleider was. Ik sta in een van zijn privévertrekken, waar een venster uitkijkt op de Middellandse Zee. Tegen de stenen wand staat een boekenkast met zo’n twintig folianten. Ze vertegenwoordigen de circa tweeduizend boeken die Benedictus’ bibliotheek telde: verhandelingen over theologie, geneeskunde, wetenschap, geschiedenis. Zo’n bibliotheek die de wereld moet verklaren, zet me aan het denken. In Peníscola komen de mediterrane culturen samen: Grieken, Romeinen, Carthagers, Feniciërs, Arabieren, Spanjaarden en Joden. Die mix vormt niet alleen de basis van de westerse beschaving, maar ook van de wereldliteratuur, die iets tijdloos en universeels heeft. Op zoek naar die wereldliteratuur ga ik naar de lokale boekhandel Librería Paris en vraag naar de nieuwe roman van Javier Marías, Berta Isla . Tevergeefs. ,,Op het strand lezen ze liever Danielle Steel en Jo Nesbø”, zegt de verkoopster. Als troost lees ik op internet een korte voorpublicatie uit Berta Isla en stuit ik op de volgende passage: ‘Iemand hoeft maar door een deur te gaan en te verdwijnen, of zijn beeld begint te vervagen, niet meer zien is genoeg om niet meer duidelijk te zien, of om niets te zien; en met horen gebeurt hetzelfde, om niet te spreken van de tastzin. Hoe kan iemand zich dan exact en in de juiste volgorde herinneren wat lang geleden is gebeurd?’ Die zinnen over dat herinneren doen me even later The aviator openslaan, een in het Engels vertaalde Russische roman. De schrijver ervan heet Jevgeni Vodolazkin (Kiev, 1964) en ik moet bekennen dat ik niet eerder van hem had gehoord. Maar wat een geweldig boek heeft hij geschreven over onbereikbare en verloren liefde, verlies, verraad en wraak, thema’s die ons ons leven lang bezighouden omdat ze zo bepalend zijn voor ons handelen. The aviator is wereldliteratuur. Hoofdpersonage Innokenty Platonov, geboren in het prerevolutionaire Sint-Petersburg van 1900, is in de jaren dertig in een strafkamp op last van Stalin ingevroren. In 1999, in het postcommunistische Rusland, wordt hij ontdooid. Uiterlijk blijkt hij niet verouderd, maar hij is een mens uit een andere tijd. In een speciaal ziekenhuis wordt Platonov door een Duitse arts naar het heden begeleid. Die arts laat hem een dagboek bijhouden om zijn herinneringen uit de voorbije zestig jaar naar boven te halen. En in die herinneringen – aan Platonovs ouders, zijn geliefde en haar geleerde vader, zijn neef die bij de bolsjewieken gaat en hem later als kampcommandant de dood in probeert te jagen, zijn vader die in 1917 vermoord wordt door revolutionaire matrozen, zijn vriend die hem aangeeft bij Stalins geheime politie – schuilt Vodolazkins grootsheid. Ze komen als poëtische dromen met al hun geuren en kleuren naar boven en verklaren zo het lot van een mens die model staat voor miljoenen anderen. En omdat Vodolazkin ook nog eens alle romantische kitsch over Rusland mijdt, is hij voor mij een nieuwe Nabokov, want aan diens autobiografie Speak memory doet The aviator me nog het meeste denken.
</doc>
<doc id="436" genre="news" gender="?">
Air Miles gulle gift
 Amsterdam - Goede doelen halen dit jaar honderdduizenden euro’s aan donaties binnen dankzij gulle Air Miles-spaarders. Er wordt door de doelen actief gejaagd op de minstens vijf jaar oude Air Miles die op 1 november vervallen. En dat levert grote successen op voor de vier goede doelen (Stichting AAP, War Child, Nationaal Fonds Kinderhulp en Justdiggit) waaraan mensen hun Air Miles kunnen doneren. Lees hier het complete artikel ’ Vechten om Air Miles ’ 
</doc>
<doc id="437" genre="news" gender="?">
Succesvolle geleide wandeling rond de kanaalkom
 Tijdens de twee uur durende wandeling bezochten ze de diverse projecten en dit zowel aan de Kempische Kaai als aan de Slachthuiskaai. Momenteel bouwt men hier 10 woonblokken en dit is nog maar het begin. In het Veldeman-gebouw, waar nu het MIA-H Mode Incubator voor Accessoires Hasselt) gevestigd is, kreeg de groep informatie over het project door de manager Myriam Vanheusden. Onderweg waren er soms wel eens kritische bedenkingen maar velen beseffen dat men voor het definitieve uitzicht toch nog wel enkele jaren zal moeten wachten. Na afloop van de wandeling volgde in het Volkstehuis nog een ontvangst met koffie en taart. Hier lichtte men ook de werking toe van het ontstaan tot nu. Foto's: Nik Janssen. 
</doc>
<doc id="438" genre="news" gender="?">
Dominique Vandermeersch (Groen): "De Mellenaar wil een menselijker en gezonder Melle"
  Melle - Groen is de grote winnaar in Melle. De partij ging liefst 8,8 procentpunt vooruit en won twee zetels. "De Mellenaar wil duidelijk een menselijker, gezonder en eerlijker Melle", zegt lijsttrekker Dominique Vandermeersch. "Ja, ik ben zeer tevreden", zegt Dominique Vandermeersch, die met Groen de tweede formatie wordt in Melle. "Eén zetel winnen zou fantastisch geweest zijn, maar een winst van twee zetels is ongelooflijk goed. Maar je ziet ook in de buurgemeenten dat de groene golf er is gekomen. De Mellenaar wil duidelijk een menselijker, gezonder en eerlijker Melle." "Dat we op het einde Open VLD nog voorbijsteken en de tweede formatie worden, is de kers op de taart", zegt Vandermeersch, die de voorbije bestuursperiode met zijn partij nog zetelde onder de naam GPS (Groen Progressief Sociaal Melle). Die naam ruilde ze in voor Groen. "Ja, dat is duidelijk in ons voordeel geweest. Veel jonge maar ook oudere mensen zijn bezig met onze thema's: verkeersveiligheid, mobiliteit en klimaat. Dat beroert hen, het gaat over de toekomst van hun kinderen. Sommige van onze programmapunten heeft de meerderheid overgenomen, zoals meer participatie rond de gemeenteschool of 't Lijsternest en voorstellen rond schoolstraten en verkeersveiligheid." "Of we dachten de meerderheid te kunnen breken? Dat zou niet makkelijk geweest zijn. Nee, we zijn niet gecontacteerd door CD/N-VA en we hebben zelf ook geen contact opgenomen. Het is aan hen om dat eventueel te doen en wij zijn bereid om te luisteren. We gaan zes jaar werken om onze programmapunten te doen realiseren en je mag gerust zijn, over zes jaar staan we er opnieuw. De Mellenaar wil duidelijk een groen beleid."
</doc>
<doc id="439" genre="news" gender="?">
Gezinsbond organiseert jaarlijkse ontbijtdag
  Sint-Genesius-Rode - Onder de slogan “Iedereen ontbijt” slaan de Gezinsbond afdelingen van Alsemberg, Dworp, Huizingen, Lot en Sint-Genesius-Rode de handen in elkaar voor het organiseren van hun jaarlijkse ontbijtdag, die al een hele traditie is in de regio. Dit jaar vindt deze plaats op zondag 28 oktober, van 8u tot 10u30, in de refter van het Sint-Victor Instituut Brusselsesteenweg 20 1652 Alsemberg. De aanwezigen zullen kunnen genieten van een uitgebreid, evenwichtig ontbijtbuffet. Voor de kinderen wordt er tevens een knutselhoek voorzien. Leden Gezinsbond betalen 3 euro per persoon(t.e.m. 3 jaar gratis), niet-leden 6 euro per persoon. Betaling dient te gebeuren bij inschrijving. Dit kan bij: Voor Alsemberg/Beersel: Inge Vandenbosch Losseweg 169 Alsemberg 02/377.63.91 inge.vanden.bosch@telenet.be , Dworp/Huizingen: Machteld Devillé Oude Baan 16 Dworp 02/380.35.26 panneels.andre@telenet.be , Lot: Rudi Coone Sollenberg 45 02/380.34.07 rudi.coone@telenet.be en Sint-Genesius-Rode: Luc Vandervelden Dragonderstraat 85 Sint-Genesius-Rode 02/358.57.18 vanderalves@skynet.be .
</doc>
<doc id="440" genre="news" gender="?">
Meer dan tienduizend Mexicanen geëvacueerd voor orkaan Willa
 De orkaan is inmiddels afgezwakt naar categorie 4 maar zal desalniettemin voor behoorlijke schade gaan zorgen als deze dinsdagavond Mexico bereikt. In afwachting van orkaan Willa worden in de Mexicaanse deelstaat Nayarit dinsdag “tien- tot vijftienduizend” mensen geëvacueerd. Dat heeft gouverneur Antonio Echevarría García maandagavond gezegd, onder anderen tegen de krant El Universal . Willa komt dinsdag naar verwachting rond 19.00 uur ‘s avonds (Mexicaanse tijd) aan land. De storm is inmiddels afgezwakt naar categorie 4 van 5, maar niettemin nog altijd levensgevaarlijk. De Mexicaanse meteorologische dienst voorspelt windsnelheden van 250 kilometer per uur, met uitschieters naar 305 kilometer per uur. Het is een van de hevigste orkanen waar Mexico in jaren mee te maken krijgt. Het Amerikaanse National Hurricane Centre (NHC) waarschuwt voor regenval van wel 45 centimeter of meer. Dat is een gevaarlijk vooruitzicht. Doordat er recent al veel regen is gevallen is de bodem langs de Mexicaanse kust erg zacht. Meer water kan voor aardverschuivingen zorgen. Ook moet er rekening worden gehouden met stroom- en internetuitval. In Nayarit en buurregio Sinaloa is de noodtoestand afgekondigd. Scholen in Nayarit zijn ingericht als opvanglocaties en ook zijn er gaarkeukens ingericht, maar gouverneur García voorziet nu al dat dat niet genoeg zal zijn. Hij doet een dringend beroep op zijn inwoners: “We vragen iedereen die familie heeft elders in Mexico daar zelf naartoe te gaan. We hebben niet de capaciteit om zoveel mensen onderdak te bieden.” Willa moet vooral niet onderschat worden, benadrukt hij: “Laten we niet de macho uithangen of voor superheld spelen. Het is een ontzettend sterke storm en we willen geen tragedies.” In de regio Jalisco wordt het populaire toeristenoord Puerto Vallarta uit voorzorg geëvacueerd. Sinaloa heeft scholen en overheidsgebouwen voorlopig gesloten. De haven van Mazatlan, de stad in Sinaloa waar Willa waarschijnlijk aan wal gaat, ontvangt voorlopig geen cruiseschepen meer.
</doc>
<doc id="441" genre="news" gender="?">
Tien jaar cel en tbs met dwang voor willekeurig neerschieten student
 In oktober 2017 werd een 21-jarige student in Groningen neergeschoten, ogenschijnlijk willekeurig. Hij is blijvend verlamd geraakt. De Groningse Azim A. is vrijdag veroordeeld tot tien jaar cel en tbs met dwangverpleging voor het neerschieten van een 21-jarige student in Groningen. Het slachtoffer raakte hierdoor permanent verlamd aan zijn onderlichaam. A. heeft geen verklaring gegeven voor zijn actie. Het Openbaar Ministerie (OM) had twaalf jaar cel en tbs met dwang geëist voor poging tot moord, A. is nu veroordeeld voor poging tot doodslag. Het incident gebeurde in de nacht van 14 op 15 oktober 2017. Het 21-jarige slachtoffer, Sidney Ruiter, fietste van de binnenstad via de Korreweg naar zijn huis. Tijdens zijn fietstocht werd hij aangesproken door drie mannen die hem uitnodigden voor een drankje. Toen Ruiter stopte, schoot A. hem in zijn lies. De student rende weg en werd nog viermaal beschoten, twee kogels raakten hem in zijn rug. Kort na de beschieting werden twee verdachten aangehouden. Azim A. hield zich verborgen en kon pas op 6 november gearresteerd worden. In de woning waar hij werd gevonden, waren op dat moment nog twee mannen aanwezig, zij zijn ook opgepakt. Later op vrijdag doet de rechtbank van Groningen uitspraak in de zaken van A.’s vrienden. Justitie rekent het Azim A. zwaar aan dat hij Ruiter “volkomen willekeurig” neerschoot. Uit het strafrechtelijk onderzoek zou bovendien gebleken zijn dat A. heeft overwogen naar het ziekenhuis te gaan waar zijn slachtoffer opgenomen was, om hem hier alsnog om het leven te brengen. Ook zou A. na zijn arrestatie nog meer strafbare feiten hebben gepleegd, hij bedreigde onder meer twee getuigen. Volgens justitie moet de maatschappij dan ook tegen A. beschermd worden. Het incident vond plaats in de buurt van het Bernoulliplein. 
</doc>
<doc id="442" genre="news" gender="?">
‘Klimaatverandering maakt bier duurder’
 Dat schreven verschillende media in binnen- en buitenland vorige week. De productie van bier loopt gevaar door klimaatverandering. In de loop van deze eeuw ontstaan grote tekorten. In sommige landen, zoals Ierland, wordt bier wel twee keer zo duur. Dat schreven diverse media in binnen- en buitenland vorige week, waaronder The New York Times , The Guardian en RTLZ . We checken of dit klopt. Op een publicatie in het wetenschappelijk tijdschrift Nature Plants vorige week maandag. Een internationale groep onderzoekers analyseert het effect van klimaatverandering op de teelt van biergerst en de gevolgen voor de productie en de prijs. Klimaatmodellen voorspellen voor de toekomst meer en langere perioden van extreme droogte en hitte. In gebieden waar nu gerst wordt verbouwd, zal de opbrengst afnemen, verwachten de onderzoekers. Ze bekeken vier klimaatscenario’s, elk met een verschillend verloop van de uitstoot van broeikasgassen. De studie kent twee grote zwakten: er zitten forse onzekerheden in de berekeningen én de onderzoekers veronderstellen dat alles in de gerstteelt en de bierbrouwerij blijft zoals het nu is. Eerst de onzekerheden. De wetenschappers beginnen hun analyse met vijf klimaatmodellen (computermodellen toegespitst op het klimaat). Op basis daarvan schatten ze de toekomstige perioden van hitte en droogte in gerstteeltgebieden. Die resultaten stoppen ze in een landbouwmodel om de gerst-opbrengst te schatten. Ze gebruiken hiervoor maar één model, de onderzoekers noemen dat „een belangrijke beperking”. De uitkomst van die analyse verwerken ze ten slotte in een economisch model, waarmee ze de toekomstige prijs van bier inschatten. Al deze modellen kennen onzekerheden. Door model op model te stapelen, groeien die onzekerheden. Dat is bijvoorbeeld te zien aan de verwachte prijs in 2100 van een biertje in Ierland, het land waar per hoofd van de bevolking het meeste bier wordt gedronken (138 liter per jaar). In het scenario waarbij de mens met zijn uitstoot doorgaat op de huidige weg, wordt een halveliterfles bier bijna twee keer zo duur (193 procent). Maar dat percentage heeft een grote onzekerheidsmarge. De verwachte prijsstijging komt tussen de 43 en 338 procent uit. „Met andere woorden: iets tussen 0 en 1.000 procent”, zegt Fred van Eeuwijk, bioloog en statisticus aan de Wageningen Universiteit. „Eigenlijk weet je dus bijzonder weinig.” Dan de veronderstelling dat alles hetzelfde blijft. Ook dat noemen de onderzoekers een belangrijke beperking. En dat beaamt Daniela Bustos-Korts, collega van Van Eeuwijk. Beiden zijn betrokken bij een Europees project (Whealbi) om nieuwe tarwe- en gerstvariëteiten te ontwikkelen. „We hebben inmiddels de DNA-volgorde van 500 gerstvariëteiten in kaart gebracht.” Met die schat aan gegevens kun je allerlei erfelijke eigenschappen combineren zodat nieuwe variëteiten bijvoorbeeld beter tegen droogte, hitte, en hogere zoutconcentraties in de grond kunnen. Zo wordt in Mexico gewerkt aan gerst die een hogere opbrengst heeft en tegelijk beter bestand is tegen ziekten en tegen droogte. In Australië ontwikkelt men gerst die op zuurdere bodems kan groeien. Vietnam ontwikkelt variëteiten die op zilte grond groeien. Ook de aanname dat de landbouwpraktijken of het bierbrouwproces niet veranderen noemen Van Eeuwijk en Bustos-Korts onwaarschijnlijk. Nu al wordt gerst soms deels vervangen door rijst of maïs – in Vedett bijvoorbeeld, zit rijst; Hertog Jan en Dommelsch bevatten maïs. Bustos-Korts: „Je zou deze studie kunnen zien als het allerergste wat zou kunnen gebeuren, het worstcase-scenario.” Het betreft hier dus, zegt Van Eeuwijk, „een tamelijk beperkte studie met duidelijke methodologische zwakheden”. Volgens Van Eeuwijk zijn de conclusies „overdreven”. Hij heeft nog wel een verzachtende opmerking. „We worden als onderzoekers ook wel in deze richting geduwd. Want in subsidieaanvragen voor onderzoek wordt steeds meer verwacht dat je het maatschappelijk nut kwantificeert. Dan werk je dit soort statements in de hand.” We beoordelen de uitspraak dat bier duurder wordt door dalende gerstopbrengsten als gevolg van toenemende perioden van droogte en hitte als ongefundeerd. Marcel aan de Brugh Ook een bewering zien langskomen die je gecheckt wilt zien? Mail nrccheckt@nrc.nl of tip via Twitter met de hashtag #nrccheckt
</doc>
<doc id="443" genre="news" gender="?">
'Kok niet schuldig aan verlies PvdA'
 Sociaal-democratie De zaterdag overleden Wim Kok heeft het land goed bestuurd, klinkt het overal. De teloorgang van de PvdA valt hem niet te verwijten. Alom lof klinkt er sinds zaterdag voor Wim Kok, de oud-premier en oud PvdA-leider die op die avond overleed. Trefwoorden: een staatsman met gezag die verantwoordelijkheid durfde te nemen. Maar uit Brabant kwam dit weekeinde een afwijkend geluid. „De erfenis van Wim Kok voor de sociaal-democratie? Die is zonder meer rampzalig” , aldus de 82-jarige Bram Stemerdink die in de jaren zeventig namens de PvdA zitting had in het kabinet Den Uyl; eerst als staatssecretaris van Defensie, later als minister op datzelfde departement. In het Brabants Dagblad hekelde hij de „zakelijke” aanpak van Kok die hij plaatste tegenover de „intellectueel uitdagende sfeer” van het kabinet Den Uyl. Volgens Stemerdink staat de PvdA er nu „desastreus” voor en is dat proces onder Kok begonnen. De verlies- en winstrekening voor Wim Kok als aanvoerder van de PvdA geeft inderdaad een weinig florissant beeld te zien. Van de 52 Tweede Kamerzetels die hij in 1986 aantrof toen Joop den Uyl de leiding van de partij aan hem overdroeg, waren er in 2002 na zijn vertrek nog slechts 23 over. Hij won als lijsttrekker slechts één verkiezing: in 1998 na het eerste (paarse) kabinet onder zijn leiding toen de PvdA van 37 naar 45 zetels steeg. Heeft Wim Kok met zijn pragmatisme en omarming van de zogeheten ‘Derde Weg-filosofie’ (de combinatie van sociaal en liberaal) de PvdA richting de afgrond geduwd? Veel geciteerd wordt in dit verband zijn Den Uyl-lezing uit december 1995 waar hij het had over ideologische veren van de PvdA die moesten worden afgeschud. Toen is het verval begonnen, is de veelgehoorde constatering. Letterlijk zei Kok toen: „De oude ideologie blijkt niet in staat antwoord te geven op sleutelvragen van deze tijd. Het afschudden van ideologische veren is voor een politieke partij als de onze niet alleen een probleem, het is in bepaalde opzichten een bevrijdende ervaring.” Volgens emeritus-hoogleraar parlementaire geschiedenis en oud PvdA-senator Joop van den Berg wordt deze zin stelselmatig verkeerd geciteerd en uit zijn context gehaald. Allereerst sprak Kok niet over dé ideologische veren maar juist zonder het lidwoord de. „Als je nieuwe veren wilt krijgen moet je je ook van een aantal oude veren ontdoen. Hij wilde een partij die echt vastgelopen was weer in beweging krijgen”, zegt Van den Berg. „Dan moet je van een aantal vastgeroeste ideeën afstand doen.” Ruud Koole, hoogleraar politieke wetenschappen aan de Universiteit Leiden en van 2001 tot 2005 voorzitter van de PvdA, zegt „echt last” te hebben gehad van de ‘ideologische veren’-uitspraak. Hij heeft Kok destijds gesuggereerd in een nieuwe toespraak de werkelijke bedoeling van zijn woorden duidelijk te maken. Maar daar is Kok nooit op ingegaan. „Dat vind ik jammer”, zegt Koole nu. Maar hij kan zich er wel iets bij voorstellen: „Je moest geen grootse beschouwingen aan Kok vragen.” Ook de aan de Universiteit van Amsterdam verbonden bijzonder hoogleraar politicologie Sarah de Lange meent dat aan de ideologische veren een veel te zware lading is gegeven. En al helemaal is het „veel te eenvoudig” te stellen dat hiermee de doodsteek aan de PvdA is toegebracht. De kritiek concentreren op Wim Kok miskent volgens haar dat de PvdA er al veel langer slecht voorstaat. Bovendien zijn de weglopende kiezers geen probleem voor alleen de PvdA, maar voor de sociaal-democratie in geheel West-Europa. De brede teloorgang van deze partijen is dan ook haar onderzoeksopdracht op de J.M. den Uyl-leerstoel van de Universiteit. De Lange: „Het is wel heel bijzonder als de langetermijnontwikkeling van een partij aan één persoon wordt toegeschreven.” Dat geldt al helemaal voor iemand als Kok die de leiding overnam toen de partij volop verwikkeld was in een discussie over de koers. Kok heeft volgens haar niet zoals Tony Blair in het Verenigd Koninkrijk met New Labour wel deed één stroming aan zijn partij opgelegd. „Kok was veel meer het symbool van de verandering die al sinds eind jaren zeventig gaande was in de PvdA”, zegt zij. Door de verminderde ideologische scherpslijperij kon de PvdA in 1994 met de liberalen van de VVD gaan regeren. Oud-partijvoorzitter Koole: „Toen kreeg Kok het etiket van de Derde Weg opgeplakt zonder dat hij daar zelf iets mee had”. Kok had volgens hem in zijn kabinet te maken met twee liberale partijen, VVD en D66, die samen de meerderheid hadden. In die constellatie kon Kok slechts de scherpe kantjes eraf vijlen. „Maar”, zegt Koole terugkijkend, „hij had wat meer kunnen tegenduwen”. Had gekund, meent Joop van den Berg, maar de schuld aan Wim Kok geven is te makkelijk. „Er was ook de passiviteit in de rest van de partij.” Allen menen dat het probleem van de PvdA het probleem van de sociaal-democratie in zijn algemeenheid is. Hoogleraar De Lange wijst op de nieuwe maatschappelijke breuklijnen met vraagstukken als integratie en immigratie waardoor sociaal-democratische partijen zich in een blijvende spagaat bevinden. Is er een oplossing? „Nee”, zegt zij, „niet zolang de basis zo verscheurd is.”
</doc>
<doc id="444" genre="news" gender="?">
CD&V herovert de absolute meerderheid in Nieuwerkerken
 Ook in Nieuwerkerken zijn alle stemmen geteld. CD herovert de absolute meerderheid: 9 op 17 zetels. Het is nu wachten op voorkeurstemmen om te weten wie burgemeester wordt: lijsttrekker Dries Deferm, lijstduwer Luc Vaes, ... of wie weet toch nog oud-burgemeester Benny Bamps? GBL haalt er 4, sp.a 3 en N-VA 1. Conclusie: alle partijen status quo in vergelijking met 2012. CD haalt een zetel binnen van Open VLD dat niet meer opkwam.
</doc>
<doc id="445" genre="news" gender="?">
’Een ramp laten gebeuren is vaak duurder’
 AMSTERDAM - Nederland breekt vandaag definitief door als hét wereldwijde centrum voor klimaatverandering. Niet dankzij wilde plannen om huizen van het gas te koppelen of door de zee vol te planten met windmolens, maar vanwege onze eeuwige strijd tegen het water. Op initiatief van VVD-minister Cora van Nieuwenhuizen (Waterstaat) gaat vandaag een mondiale klimaatcommissie aan de slag die de wereld moet wakker schudden om óók maatregelen te nemen tegen de gevolgen van klimaatverandering. 
</doc>
<doc id="446" genre="news" gender="?">
Gezinsbond organiseert jaarlijkse ontbijtdag
  Beersel - Onder de slogan “Iedereen ontbijt” slaan de Gezinsbond afdelingen van Alsemberg, Dworp, Huizingen, Lot en Sint-Genesius-Rode de handen in elkaar voor het organiseren van hun jaarlijkse ontbijtdag, die al een hele traditie is in de regio. Dit jaar vindt deze plaats op zondag 28 oktober, van 8u tot 10u30, in de refter van het Sint-Victor Instituut Brusselsesteenweg 20 1652 Alsemberg. De aanwezigen zullen kunnen genieten van een uitgebreid, evenwichtig ontbijtbuffet. Voor de kinderen wordt er tevens een knutselhoek voorzien. Leden Gezinsbond betalen 3 euro per persoon(t.e.m. 3 jaar gratis), niet-leden 6 euro per persoon. Betaling dient te gebeuren bij inschrijving. Dit kan bij: Voor Alsemberg/Beersel: Inge Vandenbosch Losseweg 169 Alsemberg 02/377.63.91 inge.vanden.bosch@telenet.be , Dworp/Huizingen: Machteld Devillé Oude Baan 16 Dworp 02/380.35.26 panneels.andre@telenet.be , Lot: Rudi Coone Sollenberg 45 02/380.34.07 rudi.coone@telenet.be en Sint-Genesius-Rode: Luc Vandervelden Dragonderstraat 85 Sint-Genesius-Rode 02/358.57.18 vanderalves@skynet.be .
</doc>
<doc id="447" genre="news" gender="?">
Wervelend Team Latino sluit feest '40 jaar Wereldwinkel' af
  Deinze - Team Latino is een moderne en compacte formatie, bestaande uit muzikanten van Cuba en Chili. De dynamische band brengt een mix van salsa, merengue, bachata en latin met een moderne touch. Team Latino brengt luisteraars door een muzikaal rondreis langs Latijns-Amerika en de Caraïben. Zij tonen hun veelzijdigheid, muzikaliteit en dans met een repertoire van eigen composities en enkele toppers uit de latinhit lijsten zoals Despacito en Danza Kuduro. Een repertoire voor iedereen, elk wat wils, van jong tot oud. Volledig programma: 9u30 - 18u - Draai niet rond de pot: ruil je lege chocopot voor een pot Oxfam-choco in de wereldwinkel SINT-POPPOPLEIN - tent Doorlopend cafetaria
</doc>
<doc id="448" genre="news" gender="?">
Bibliothecaresse: ’Ontslagen na 'domme' tweet’
 Lexmond - Een bibliothecaresse uit Lexmond is volgens haar ontslagen nadat ze een foto had getwitterd van een moslima met de tekst ’Verdrietig dat zij er, op een mooie zomerdag, zo bij moet lopen’. Sociale media hebben onze samenleving ingrijpend veranderd en onze blik op de wereld drastisch verruimd. Maar één ondoordachte tweet of Facebook-post kan iemand in grote problemen brengen. De nieuwe fractievoorzitter van D66, Rob Jetten (31), verstuurde acht jaar geleden tijdens een lijsttrekkersdebat in Carré een opmerkelijke tweet. ’Kan iemand van de beveiliging de heer Wilders even op straat zetten?’, opperde de jonge sociaal-liberaal. In andere tweets noemde hij Wilders een ’idioot’. Het huidige VVD-Kamerlid Thierry Aartsen uit Breda maakte het in 2009 ook bont. Toen zijn trein kwam vast te staan, tweette Aartsen: ’GVD! Weer iemand voor de trein, kom dus niet verder dan Eindhoven! Zelfmoordenaars wordt eens creatief!’ Zowel Jetten als Aartsen kregen veel kritiek. Vooral Aartsen, die bevriend is met fractievoorzitter Klaas Dijkhoff, kreeg het voor z’n kiezen. Maar de stormen gingen liggen en de twee konden verder met hun werk in de Kamer. Anders verging het Hannie van der Leden (60). De bibliothecaresse uit Lexmond, sinds decennia werkzaam in het vak, verstuurde ’in een opwelling’ op Twitter een – overigens onherkenbare – foto van een jonge moslima, die zij zich nog herinnerde van vroeger. Bekijk ook: Het Marokkaanse meisje was nu een jonge vrouw en kleedde zich inmiddels in een lang, zwart gewaad. Toen zij de bibliotheek bezocht, waar Van der Leden werkte, schrok de bibliothecaresse. „Ze was altijd een leuke, vrolijke meid en loopt nu helemaal gesluierd. Ik heb eigenlijk uit empathie die foto gemaakt en online gezet, met de tekst: ’Verdrietig dat zij er, op een mooie zomerdag, zo bij moet lopen’.” Bekijk ook: Van der Leden begreep al snel dat ze inbreuk maakte op de privacy van de bezoekster, zegt ze, en verwijderde de tweet. Te laat. „Een collega, die ik overigens niet kende, stuurde me een bericht dat dit heel ernstig was en reden voor zware sancties. Ik dacht nog: waar bemoei jij je mee? Maar kort daarop werd ik door mijn leidinggevende op het matje geroepen. Die wilde het ook over die tweet hebben.” Anderhalf uur duurde dat gesprek, dat volgens Van der Leden ’heel persoonlijk’ werd. „Ik werd van van alles en nog wat beschuldigd. Toen ik zei: dit lijkt meer op een terechtwijzing dan op een gesprek, luidde het antwoord: ’Ja, dat klopt’. Alsof ik zelf niet snapte dat ik iets doms had gedaan.” Van der Leden kreeg een officiële waarschuwing en haar tijdelijke contract werd niet verlengd. Hannie van der Leden denkt dat ze wegens die domme tweet de laan is uitgestuurd en zette dit ook op Twitter. Maar volgens Chantal Cunnen, plaatsvervangend directeur-bestuurder van De Bibliotheek Aan Zet, is er ’geen causaal verband’ tussen de gewraakte tweet en het besluit om Van der Ledens contract niet te verlengen. Over persoonlijke kwesties kan Cunnen niks zeggen. „Maar als er misverstanden bestaan over de manier waarop social media door onze medewerkers worden ingezet, vergt dat een goed en mogelijk wat langer gesprek.” Bekijk ook: Van der Leden en haar man Arie hebben spaargeld en kunnen het tot aan hun pensioen wel uitzingen, daarom is ze niet bang om met naam en foto in de krant te verschijnen. In tegenstelling tot de vele mensen die haar berichten sturen en zeggen dat zij zich in haar herkennen, maar zich stil houden uit angst voor ontslag. „Vooral mensen in de zorg en het onderwijs zijn op sociale media anoniem omdat ze vrezen dat ze anders in een soortgelijke situatie terechtkomen als ik. En zij hebben hun inkomens hard nodig.” Bekijk ook: De kritiek, die deze mensen niet openlijk durven te uiten, betreft vooral die op de uitwassen van de multiculturele samenleving, merkt Van der Leden. Zelf heeft ze in al die jaren dat ze in het bibliotheekwezen zit op dat gebied ook een en ander meegemaakt. „Ik begon op mijn 22e in de Haarwijk, een deels Marokkaanse wijk in Gorinchem, met allemaal jonge vrouwen. We konden er niet alleen over straat, we werden constant bedreigd en bestolen. Dat was nog in de tijd dat je helemaal niks mocht zeggen over dat soort toestanden. Er werd van alles geprobeerd hoor, met buurtvaders en zo. Maar het hielp niks.” Overigens was het in dit type achterstandswijken niet alleen maar kommer en kwel. Van der Leden en collega’s gaven stiekem bibliotheekpasjes aan moslimmeisjes, die van hun conservatieve families niet in de bieb mochten komen. „Die pasjes uitgeven kon toen nog zonder toestemming van de ouders. Zo konden die meiden toch bij ons lezen en leren. Een Turkse vader heeft mij ooit eens over de balie getrokken, omdat hij niet wilde dat z’n dochter in de bibliotheek kwam.” Bekijk ook: Ze is haar baan kwijt, maar Hannie van der Leden is blij dat er een discussie op gang is gekomen over openheid op sociale media. „Daar is het me ook om begonnen. Die angstcultuur, waarin mensen niet openlijk voor hun mening durven uit te komen, moet maar eens worden doorbroken. 
</doc>
<doc id="449" genre="news" gender="?">
Syrisch Nationaal Museum na 7 jaar heropend
 Meer dan driehonderdduizend kunsthistorische voorwerpen werden vanwege de oorlog verborgen. Een deel daarvan is nu weer tentoongesteld aan publiek. Het Syrisch Nationaal Museum in Damascus werd zondag opnieuw geopend. Het museum sloot zeven jaar geleden vanwege de burgeroorlog, uit vrees voor plunderingen en vernietiging van kunstschatten. Dat meldt persbureau Reuters. De museumcollectie bestaat uit antieke voorwerpen van de beschavingen die de afgelopen millenia over Syrië hebben geregeerd. Meer dan driehonderdduizend kunsthistorische voorwerpen waren tijdens de oorlog verborgen. Desondanks zijn sommige bergplaatsen en antiquiteiten alsnog verwoest in het geweld. Nu, maanden nadat de regeringstroepen van president Assad alle omliggende steden uit handen van de rebellen heeft teruggewonnen, kan het museum zijn deuren weer openen. Vier van de vijf afdelingen zijn opnieuw geopend met een deel van de collectie. “We stellen een groep kunstvoorwerpen tentoon uit alle perioden van de prehistorie, de oudheid, en de klassieke Islamitische tijdperken”, meldt de adjunct-directeur aan Reuters. Honderden artifacten zijn nu weer door de bezoekers te bewonderen. Het museum geldt als een van de belangrijkste historische musea van het Midden-Oosten. Toen de opstand in 2011 aan kracht won begon de Syrische regering het museum te evacueren. Gedurende de oorlog is gevreesd voor het lot van het Syrisch erfgoed. De overwelfde oude markt van Aleppo, die op de Werelderfgoedlijst staat, is grotendeels verwoest door gevechten. De grote tempels in Palmyra werden bewust vernietigd door IS. Het museum in Raqqa is in zijn geheel leeggeroofd . In een reeks overwinningen door het leger van Assad sinds 2015, gesteund door Russische troepen, werd het gebied rond Damascus heroverd. Nu probeert de regering de leefomstandigheden in de hoofdstad te normaliseren. Kijk mee in het museum op de openingsdag:
</doc>
<doc id="450" genre="news" gender="?">
Coalitie heeft akkoord over verdeling bevoegdheden
  Lede - De nieuwe coalitie CD (10 zetels) , Groen (3) en De Coöperatie (2) raakte het woensdagmorgen rond 2 uur eens over de verdeling van de mandaten. “Inhoudelijk koppelen de drie partijen eerst terug naar hun achterban. Donderdagmorgen wordt over de bevoegdheden van de respectieve schepenen officieel gecommuniceerd,” aldus Roland Uyttendaele als woordvoerder van de coalitie. De gesprekken die dinsdagvoormiddag werden opgestart, gingen ’s avonds verder tot er in de prille woensdagochtend een overeenkomst werd bereikt.
</doc>
<doc id="451" genre="news" gender="?">
Weer  vertrouweling Macron gedesillusioneerd weg
 Frankrijk Opnieuw verliest president Macron een prominente minister. Het vertrek van Gérard Collomb vergroot de crisissfeer in Parijs. Hij was de eerste politieke zwaargewicht die zich al in 2016 aan de zijde van Emmanuel Macron vertoonde. Gérard Collomb, lang burgemeester van Lyon namens de Parti Socialiste, kon zijn tranen niet bedwingen toen Macron in mei 2017 geïnstalleerd werd als president van Frankrijk. Hij werd minister van Binnenlandse Zaken en kreeg de prestigieuze eretitel ‘Minister van Staat’. Terwijl de problemen voor Macron zich sinds deze zomer toch al opstapelen, wil Collomb nu niets liever dan vertrekken. Maandag diende de minister zijn ontslag in, maar Macron weigerde dat te accepteren. Nadat Collomb een dag later tegen Le Figaro zei dat zijn „voorstel tot aftreden” nog steeds van kracht was, liet het Élysée weten daar „kennis van te nemen” en „te wachten op voorstellen van de premier”, Édouard Philippe. Het is een wonderlijke wending in een vertrouwenscrisis die in juli begon toen Le Monde berichtte dat Macrons naaste medewerker Alexandre Benalla met bevriende politieagenten tijdens een demonstratie op demonstranten had ingeslagen. Collomb, verantwoordelijk voor de politie, moest getuigen voor de parlementaire enquêtecommissie, maar weigerde het Élysée uit de wind te houden. „Ik ben nooit geïnformeerd”, zei hij herhaaldelijk. Ondanks zijn nauwe banden met de president bezwoer hij Benalla, die Macrons lijfwacht was tijdens de campagne, niet te kennen. Nadat, na het reces eind augustus een andere zwaargewicht, milieuminister Nicolas Hulot, onverwachts gedesillusioneerd opstapte, gooide Collomb olie op het vuur door Macrons regering in een interview „gebrek aan bescheidenheid” te verwijten. Hij beaamde zo het belangrijkste kritiekpunt op de jonge president: zijn arrogantie. „Als je op een moment te zeker van je zelf wordt, dan denk je dat je alles kunt maken.” Macron, op een dieptepunt in de peilingen, voelde zich volgens zijn entourage door zijn vertrouweling van het eerste uur „verraden”. Collomb, die bij de linkervleugel van Macrons En Marche! al langer onder vuur lag vanwege zijn harde lijn tegen migranten, is in de protocollaire rangorde na de premier nummer twee. De populaire Hulot was nummer drie. Opnieuw daagde Collomb (71) het gezag van Macron uit toen hij half september in L’Express zei dat hij bij de gemeentelijke verkiezingen van 2020 weer terug wil naar zijn eerste liefde, de stad Lyon. Omdat hij daarvoor ook campagne moet voeren, had hij besloten in juni 2019 „na de Europese verkiezingen” op te stappen. Dat was een unicum: niet eerder kondigde een minister zijn aftreden zo lang tevoren aan. Andermaal had hij Macron, die zich graag de maître des horloges (de meester van de klokken) noemt, voor het blok gezet. De oppositie noemde hem politiek „vleugellam”, waarna zijn vervroegde vertrek dinsdag onvermijdelijk werd. De huidige burgemeester van Lyon trad later dinsdagavond a af om direct plaats te kunnen maken voor Collomb. Het beeld voor Macrons leiding is desastreus. PS-voorman Olivier Faure: „Zelfs hij die het meest in Macron geloofd heeft, gelooft er niet meer in en wil zo snel mogelijk weg.”
</doc>
<doc id="452" genre="news" gender="?">
Rechteloos werken: het leven als prostituee in Spaanse sekshotels
 Het is nog geen zes uur in de avond en het is al druk in het sekshotel bij de centrale markthallen van Madrid. We hebben een kamer gehuurd op de zesde verdieping. Maar als de lift even stopt op de derde en de deuren openschieten, zien we een gang vol met vrouwen in lingerie, onderweg naar hun klanten in de kamers. "In het hotel werken de prostituees dag en nacht", vertelt Evelin Rochell, die we interviewen in onze hotelkamer. "We zijn de slaven." Ze komt uit Colombia en doet het al vijftien jaar. "Ik ben prostituee geworden omdat ik dat wil, ik heb er zelf voor gekozen", herhaalt Rochell een paar keer tijdens het gesprek. Ze heeft vier klanten per nacht en is een van de zestig tot zeventig vrouwen die permanent in het sekshotel wonen en werken. Het gebeurt in een sfeer van illegaliteit, omdat prostitutie in Spanje is verboden. Toch gaan de bordeelhouders of hoteldirecties in de praktijk vrijuit, legt Rochell uit. Prostituees in de seksclubs werken zélf om de ruimte te huren waar ze hun klanten bedienen. In de kamers worden de vrouwen vervolgens rechtstreeks betaald door de klant. "Zo hebben hoteldirecties nooit problemen als er een politie-inval is." Het is voor bordeelhouders een perfect systeem, waarin de prostituees volgens Evelin als slaaf in West-Europa eindigen. "We hebben geen rechten. Zij zeggen wanneer en hoelang wij moeten werken, zij zeggen wat voor kleren we moeten aantrekken, zij zeggen dat we bepaalde dingen voor de klanten moeten doen. Maar we hebben nergens recht op. We hebben geen recht op bankrekeningen, op medische zorg." Ze kijkt me smalend aan. "De hoteleigenaar wint. Altijd." Prostitutie in Spanje is een enorme zwarte economie waarin zeker 45.000 vrouwen actief zijn. Al zijn het voorzichtige schattingen. Andere rapporten houden het op 100.000 sekswerkers. De mensen, vooral vrouwen, werken in ongeveer 1500 seksclubs. Zeker 2,5 miljoen klanten maken gebruik van ze in een land, waar seks hebben met een prostituee voor veel mannen een leuke afsluiter is na een avondje stappen. Rochell kreeg enige bekendheid toen ze rechtszaak begon tegen de hoteldirectie van een club waar ze eerder werkte. Ze verloor het proces omdat ze juridisch maar weinig kon beginnen. Ook is ze betrokken bij de recente acties van sekswerkers die het recht op een vakbond opeisen. Door een vergissing bij het ministerie van Sociale Zaken lukte het de vrouwen hun bond ingeschreven te krijgen. Al kon de directrice van het ministerie na het ontdekken van de administratieve fout vertrekken. En haastte de progressieve Spaanse regering zich met het weer uitschrijven van de hoerenbond. "Zeker, we zijn een feministische regering", ageert regeringswoordvoerster Isabel Celaá. "En we zijn tegen prostitutie. Bij u in Nederland kan het anders geregeld zijn, maar hier in Spanje doen we het op onze eigen manier. We gaan dus geen enkele vakbond toestaan." Maar de strijd is daarmee zeker niet voorbij, legt een medewerkster uit van de werkgroep voor prostituees Hetaira (de naam van vrouwen in het oude Griekenland die mannen vergezelden en seksuele diensten deden). Ze heet Byonce, maar dat is niet haar echte naam. Vrouwen die precair werk doen worden door deze feministische regering in de steek gelaten, schampert ze. "Ze zien niet in dat ook wij ons recht op werk hebben. Net als iedere andere arbeider in Spanje." Byonce noemt het onzin dat de het overgrote deel van de vrouwen in het sekswerk gedwongen wordt tot het werk. "Prostitutie is altijd gezien als arbeid die vrouwen onwaardig is. Maar vrouwen hebben het recht het werk te doen waar zij voor kiezen, te doen met hun lichamen wat zij willen. Dat is net zo goed feministisch. Het betekent dat ook wij rechten en verplichtingen eisen. We willen ziektekostenverzekering, pensioenopbouw en belasting betalen." Na de bedompte lucht in het sekshotel bij de markthal waait het verfrissend in het park van de wijk Vallecas. Het sekswerk is wreed, erkent Evelin Rochell. "Je krijgt een paar keer per nacht te maken met mannen die jou uitzochten omdat ze alleen maar willen neuken." Maar ze is ook een van de weinige prostituees die in haar aanklacht haar gezicht durft te tonen. "Er is heel veel angst. De seksbazen zijn mensen met geld en macht. Maar ik ben niet bang voor ze. Omdat ik zelf beslis op welke dag ik dood ga, lieverd. Ik ga geen dag eerder. En geen dag later."
</doc>
<doc id="453" genre="news" gender="?">
Verstappen wint wederom in Mexico, Hamilton pakt wereldtitel
 Max Verstappen heeft net als vorig jaar de Grand Prix van Mexico gewonnen. De Nederlander controleerde in moeilijke omstandigheden de race. Lewis Hamilton pakte zijn vijfde wereldtitel. Mexico-Stad, een déjà vu in de ijle lucht. Lewis Hamilton reed op het Autodromo Hermano Rodríguez net als vorig jaar naar de wereldtitel, zijn vijfde, wederom na een rommelige stressrace. En net als vorig jaar won Max Verstappen de race, eveneens zijn vijfde, op overtuigende wijze. Bedwinger van moeilijke omstandigheden, meestercontroleur van slijtende banden. Zoals hij inmiddels bekendstaat. Zoete wraak, die overwinning voor Verstappen. Het hele weekend in Mexico was hij in zijn Red Bull de snelste van het veld geweest. Normaal gezien was dat op een hogesnelheidscircuit als dat in de Mexicaanse hoofdstad onmogelijk voor een auto die rijdt met een matige Renault-motor. Maar de hoogte en de warmte maken de grote verschillen met Mercedes en Ferrari minder groot en de auto van Red Bull klikt met het circuit. Verstappen reed naar de snelste tijd in alle drie de vrije trainingen en leek op weg naar de eerste pole position in zijn carrière, als jongste ooit. Totdat in de allerlaatste kwalificatiesessie notabene zijn eigen teamgenoot Daniel Ricciardo een fractie sneller was. Verstappen boos. Meer op zijn auto overigens, want die werkte niet zoals hij wilde. Had hij tijdens één van de trainingen ook al gehad. Maar plek twee was met het oog op de racestart éigenlijk beter, zo bezwoer hij. Gunstiger in de eerste bocht, na een lang recht stuk. Net als vorig jaar, toen hij daar zijn slag sloeg en de rest van de race niet meer in beeld was onderweg naar zijn overwinning. Het bleek ook nu de eerste klap. Hamilton, als derde gestart, was duidelijk sneller richting de eerste bocht, maar Verstappen kneep vanaf zijn positie goed naar binnen en kon – wederom – wegrijden. Daarna volgde een wedstrijd banden sparen, die het hele weekend al zwaar leden onder de hoge luchtdruk en de warme omstandigheden. Verstappen, zoals wel vaker, ging daar nog het beste mee om. In zo’n geval is het een voordeel om voorop te rijden, dat is een stuk makkelijker je tempo bewaken om de banden te controleren. Na 71 ronden was er die vijfde overwinning, die eigenlijk al het hele weekend in de lucht hing. Het moest ook nu wel, in de resterende races in Brazilië en Abu Dhabi zou de auto het ouderwets gaan afleggen tegen Mercedes en Ferrari. Het is een bekroning op een geweldige tweede seizoenshelft. Na de lading kritiek die de 21-jarige Nederlander over zich heen kreeg vanwege wat fouten – kleinere en grotere – in de eerste paar races, ging de knop om. Hij won in de zomer in Oostenrijk, hij boekte knappe podiumplaatsen in onder meer Frankrijk, België, Singapore en Japan. En hij reed twee onwaarschijnlijke inhaalraces in Rusland (vijfde) en vorige week nog in de Verenigde Staten (tweede). Dit jaar reed hij zijn Red Bull al negen keer naar het podium. Waar Lewis Hamiltons kampioenschapsfeestje in de Verenigde Staten nog tijdelijk werd uitgesteld, kon hij in Mexico wel wereldtitel vijf vieren. Met dat aantal komt hij op gelijke hoogte met de Argentijn Juan Manuel Fangio, die in de vijftiger jaren van de vorige eeuw zijn titels won. Alleen Michael Schumacher won er met zeven meer. De wereldtitel is meer dan verdiend voor Hamilton in een seizoen waar zijn grootste concurrent Sebastian Vettel (Ferrari) te veel fouten maakte en de Brit elke keer juist op die momenten toesloeg en excelleerde. Maar de race in Mexico zelf, waarin hij als vierde eindigde, zal hij net als vorig jaar snel willen vergeten. Hamilton had in zijn Mercedes constant problemen met de banden en even doemde tegen het einde van de race het scenario nog op dat hij geen nieuwe banden meer beschikbaar zou hebben. Maar het was genoeg. Hij had geen toprace nodig, geen podiumplek, om kampioen te worden.
</doc>
<doc id="454" genre="news" gender="?">
Vier maal viergeslacht
  Zelzate - Woensdag wordt Marie-Louise Coppens, Wiske voor de vrienden, 87. De familie, met dochter Marianne Gysels (58) op kop, wil haar verrassen met deze foto van een vierdubbel viergeslacht. Dochter Frauke Schooten (33) heeft drie dochters, Aleesha (12), Tiara (11) en Keira (6). Haar zus Feike (30) heeft één dochter Amélie (7).
</doc>
<doc id="455" genre="news" gender="?">
In de techsector werken Israëliërs en Palestijnen wél samen
 Terwijl de onderhandelingen tussen Israëliërs en Palestijnen op politiek niveau helemaal zijn vastgelopen, wordt er op zakelijk niveau nog wel samengewerkt. Dat gebeurt ook in de hightechwereld. In Israël is die industrie zo succesvol dat er een tekort is aan personeel. En goede - en goedkope - arbeidskrachten zijn net over de grens volop te vinden. Daarom huren Israëlische techbedrijven steeds vaker Palestijnen in. "Mijn visie voor de toekomst is dat het hier net zo groot gaat worden als Silicon Valley", zegt Palestijn Murad Tahboub. Zijn ict-uitbestedingsbedrijf ASAL Technologies zit in de nieuwe stad Rawabi op de Westelijke Jordaanoever. Hier werkt bijna iedereen in de techindustrie. "We hebben alle elementen die ervoor nodig zijn om een succesvolle Palestijnse techeconomie te worden", zegt hij. "Slimme mensen, uitstekende opleidingen, lage kosten en een goede beheersing van het Engels." Maar volgens Tahboub denken veel internationale bedrijven er niet aan om zaken te doen met de Palestijnen. "Wij staan niet bekend om onze hightechmogelijkheden, maar om het conflict." Correspondent Arlene Gelderblom maakte deze reportage: Israëlische techbedrijven besteden vaak werk uit aan ict'ers in Oost-Europa en Azië, terwijl veel Palestijnse programmeurs en ontwikkelaars werkloos zijn. Om dat te veranderen, klopte Tahboub aan bij Eyal Waldman, oprichter en eigenaar van het succesvolle Israëlische bedrijf Mellanox. Daar zat niet iedereen op een samenwerking te wachten, geeft Waldman toe. "Vooral bij het management was weerstand. We hebben al genoeg uitdagingen en werken met de Palestijnen gaat moeilijk worden, zeiden ze." Toch wist Waldman zijn team te overtuigen. Wat begon als proef met een paar medewerkers heeft ertoe geleid dat er nu meer dan honderd mensen voor Mellanox op de Westelijke Jordaanoever en in Gaza werken. Mellanox levert de opdrachten en ASAL Technologies levert de mensen. Volgens Waldman is het logisch en gunstig om werk uit te besteden aan de Palestijnen. Zo liggen de lonen een stuk lager bij de buren en is het makkelijk dat de medewerkers dichtbij zijn en in dezelfde tijdzone werken. Naast de financiële voordelen, zegt Waldman ook meer stabiliteit naar de regio te willen brengen door Palestijnen in dienst te nemen. "Ik denk dat we bang voor elkaar zijn, omdat we elkaar niet kennen. Die negatieve spanning is voor niemand goed. Die angst creëert boosheid, haat en lijden." De Israëlische ceo richt zijn blik nu vooral op Gaza. "Het creëren van werk daar is erg belangrijk. Een normale relatie met Gaza is voor Israëliërs en Palestijnen goed. En ondanks de onrust de aflopen maanden aan de grens , werken we er gewoon door met onze mensen." Terwijl outsourcing door Israëlische techbedrijven in Gaza nog zeer kleinschalig is, gebeurt het al langer en grootschaliger op de Westelijke Jordaanoever. Waldman probeert nog veel meer bedrijven uit de sector te overtuigen om dezelfde stap te wagen. Er werken nu naar schatting enkele honderden Palestijnen voor Israëlische techbedrijven. Voor de meeste medewerkers van ASAL en Mellanox geldt dat ze voor het eerst contact hebben met mensen van de andere kant. Roman Yanovitski had nog nooit met een Palestijn gesproken; nu hangt hij dagelijks aan de lijn met zijn collega's op de Westelijke Jordaanoever. "Het verbaasde me vooral dat we veel overeenkomsten hebben", zegt hij. "We spreken naast werk ook over voetbal en auto's, maar niet over politiek." De Palestijn Odeh Dahadya, een Palestijnse medewerker, krijgt soms kritiek omdat hij met Israëliërs werkt. "Maar het is gewoon werk voor mij, meer niet", zegt Dahadya. "Het is een kwestie van vraag en aanbod; het maakt mij niet zoveel uit of ik met Amerikanen, Israëliërs of anderen te maken heb." "We zijn het gewend om met Israëliërs te werken", zegt Murad Tahboub. "We hebben geen andere keus. Het grootste deel van onze import komt uit Israël en van onze export gaat naar Israël." Volgens hem is het geen schande om met Israëliërs te werken. "Het brengt ook niet onze nationale ambitie in het gedrang om een eigen staat te hebben." Tahboub is ervan overtuigd dat het ontwikkelen van een sterke techindustrie daar een belangrijke rol in speelt. "We kunnen geen staat opbouwen die afhankelijk is van donorgeld", zegt hij. "We hebben weinig natuurlijke hulpbronnen en politieke onrust, dat is een probleem voor onze economie. Maar we kunnen wel succesvol worden in de techindustrie. Door te werken voor internationale techbedrijven, leren we veel. Met die kennis kunnen we zelf een Palestijnse techindustrie ontwikkelen."
</doc>
<doc id="456" genre="news" gender="?">
De aardappelen zijn klein dit jaar
 Droogte in Nederland  De aanhoudende droogte treft Nederlandse akkerbouwers. Gewassen leveren minder op. „Ik heb er wakker van gelegen.” Er ligt vijfhonderd ton aardappelen in de schuur van Adrie Bossers. „Ze zijn klein dit jaar”, vertelt de boer uit Langeweg (Noord-Brabant). De aardappelen, twee weken geleden geoogst, zijn 15 procent minder zwaar dan gebruikelijk. „Ze hebben geleden onder de droogte en de hitte. Daardoor krijgen de aardappelen een klap, die ze tijdens de groei maar heel langzaam te boven komen.” Akkerbouwers in Nederland lijden onder de droogte, die maakt dat ze eind deze maand het land moeten besproeien om sommige gewassen überhaupt nog te kunnen oogsten. De opbrengst van aardappelen, uien en suikerbieten zijn naar schatting van boerenorganisatie LTO Nederland 20 procent lager dan het gemiddelde. Bovendien kost het ‘beregenen’ van de gewassen ongeveer 1.000 tot 2.000 euro per hectare. In de zwaarst getroffen gebieden is er 40 tot 60 procent minder geoogst, blijkt uit een inventarisatie van LTO. In het oosten van het land, met name Salland en de Achterhoek, viel nauwelijks regen en was het lastig water van elders aan te voeren. Zeeland zuchtte onder verzilting en mocht door gebrek aan grondwater niet beregenen. Over enkele weken komt minister Schouten (Landbouw, ChristenUnie) met een uitgebreide analyse van de effecten van de droogte. Adrie Bossers (57) is een relatief kleine aardappelboer in West-Brabant. Hij verbouwt op zijn omvangrijke akkers ook suikerbieten, uien, graszaad en wintertarwe. Hij heeft geluk: niet alleen verbouwt hij een verscheidenheid aan gewassen, maar ook heeft zijn grond een gunstige structuur. Er zit veel vette klei in de grond, wat water vasthoudt. „Daardoor houden de aardappels het langer vol.” Bovendien mochten de boeren in West-Brabant hun land meestal beregenen met oppervlaktewater. Met 15 procent minder oogst zit hij onder het gemiddelde. „Landelijk zijn de aardappelen gemiddeld 20 tot 25 procent kleiner.” Het neemt niet weg dat Bossers veel extra kosten heeft moeten maken. „Ik heb er wakker van gelegen”, zegt zijn vrouw Mariëlla aan de keukentafel. „We zijn hier de vijfde generatie boer en dit jaar hebben wij voor het eerst moeten beregenen.” Een installatie hebben ze niet. „We moesten bidden en smeken of we er eentje konden huren.” Het heeft naast geld ook veel fysieke kracht gekost. Bossers: „Je moet de installatie ’s nachts laten verplaatsen voor het beste resultaat. En dat tien weken lang.” Ze overwegen er nu eentje te kopen. Bossers: „Huren en kopen is allebei duur. We denken erover na. Ik ben 34 jaar boer en in de eerste tien jaar beregende niemand z’n land. Van lieverlee is het meer geworden. We hebben soms te maken met korte, hevige buien, waardoor het gewas verzuipt. Maar de zomers zijn droger aan het worden.” Dat de droogte aanhoudt tot diep in oktober, verbaast ook klimatoloog Rob Sluijter van het KNMI. „Dat is hartstikke bijzonder.” Het KNMI heeft berekend dat we in Nederland een zomer als deze „eens in de dertig jaar” mogen verwachten. De klimaatscenario’s duiden voor de komende decennia op meer droogte in Zuid-Europa en meer natte perioden in Noord-Europa. „Wij zitten er tussenin.” Verder moeten we rekening houden met meer extremen: plotseling hoge temperaturen, ineens heel veel neerslag en onverwachte droogte. Dat deze zomer en herfst zo droog zijn verlopen, is ook een kwestie van „toeval”, zegt Sluijter. „Het is alsof je een dobbelsteen gooit. Soms gooi je drie keer achter elkaar een zes en soms maar één keer.” De waterschappen hebben overuren gemaakt. Nog steeds is de situatie „zorgelijk”, zegt Hans Oosters, dijkgraaf van hoogheemraadschap Schieland en de Krimpenerwaard en voorzitter van de Unie van Waterschappen. „Er is inmiddels veel minder behoefte aan water, maar als met name de grondwaterstand in het oosten en zuiden zo laag blijft als nu, dan hebben we daar het volgend seizoen ook mee te maken. Dan kan de ene droogte de andere in de staart bijten.” Volgens Oosters is klimaatverandering „de abstractie voorbij” en is „het enige voordeel” van de afgelopen droogte de „bereidheid om te handelen”. Het watersysteem zal de komende jaren „robuuster” moeten worden. Hij noemt de „succesvolle” levering van zoet water uit de Lek naar de Hollandse IJssel in de afgelopen zomer als voorbeeld. Er zullen „buffers” met water moeten komen. Bovendien zijn veranderingen in de ruimtelijke inrichting nodig. De akkerbouwers in Nederland zijn niet alleen de dupe van de droogte, maar ook van rigide contracten, vertelt Adrie Bossers, behalve akkerbouwer ook bestuurder van LTO. Hij vertelt dat de kostprijs van een kilo aardappelen 12 cent is, maar dat de prijs die de boer krijgt sterk schommelt: van 4 tot 25 en 30 cent. Om die schommelingen het hoofd te bieden, sluit, volgens Bossers, 80 procent van de aardappelboeren een contract waarin ze, in ruil voor een gegarandeerde levering, hun kostprijs vergoed krijgen. Die contracten moeten meer rekening houden met wisselende opbrengsten, vindt hij. Met name zeer grote aardappelbedrijven hebben bij de huidige magere oogst alles moeten leveren aan bijvoorbeeld de frietindustrie. Ze hadden nauwelijks „vrije tonnen” aardappels meer over die ze tegen een hogere prijs konden verhandelen. „Het risico op een tegenvallende oogst wordt nu volledig afgewenteld op de producent. Ik verwacht dat volgend jaar, als er weer investeringen moeten worden gedaan in zaaigoed en gewasbescherming, veel bedrijven het financieel zwaar zullen krijgen.”
</doc>
<doc id="457" genre="news" gender="?">
UNHCR roept Australië op asielcentra te sluiten
 Op de eilanden Nauru en Nieuw-Guinea zitten nog zo’n 1.400 asielzoekers. Veel migranten kampen volgens de UNHCR met gezondheidsproblemen en regelmatig worden er zelfmoordpogingen gedaan. Australië moet zo snel mogelijk zo’n 1.400 asielzoekers die vastzitten in centra op de eilanden Nauru en Nieuw-Guinea overplaatsen. Dat eist de VN-vluchtelingenorganisatie UNHCR vrijdag . Volgens de VN kampen migranten in de asielzoekerscentra met ernstige gezondheidsproblemen, daarom moeten ze zo snel mogelijk in Australië zorg krijgen. Zeker twaalf migranten zouden inmiddels volgens de UNHCR al zijn omgekomen in de centra, bij de helft van de gevallen zou het gaan om zelfmoord. Een jong meisje overgoot zichzelf vorige maand nog met benzine, maar tegen het advies van doktoren in zit zij nog altijd op Nauru. Sinds 2013 plaatst Australië migranten die op bootjes worden onderschept over naar centra in de kleine eilandstaat Nauru en Nieuw-Guinea. Zo’n vijfhonderd asielzoekers werden recentelijk onder meer vanwege psychische problemen overgeplaatst naar het vasteland. Dat is veel te weinig, concludeert de VN. Er zouden aanzienlijk meer migranten zijn met “acute gezondheidsbehoeften”. De VN en mensenrechtenorganisaties zijn al langer kritisch op het Australisch beleid. Artsen Zonder Grenzen (MSF), die deze week gedwongen werd om het eiland Nauru te verlaten, waarschuwt voor de ernstige psychische problemen waar asielzoekers mee kampen. Migranten zitten vaak al jarenlang vast in de centra zonder toekomstperspectief. Volgens MSF ligt het aantal zelfmoordpogingen veel hoger. Alleen al op Nauru zouden het afgelopen jaar bijna tachtig migranten zichzelf verwond hebben of een poging hebben gedaan om zich van het leven te ontnemen. “Dit beleid heeft op verschillende manieren gefaald”, zegt UNHCR-woordvoerder Catherine Stubberfield in een reactie. “Het heeft gefaald om vluchtelingen te beschermen, het heeft gefaald om hen van de meeste basale behoeften te voorzien. Uiteindelijk is Australië verantwoordelijk voor diegenen die om bescherming hebben gevraagd.” UNHCR calls for refugees to be evacuated from Papua New Guinea + Nauru and moved to Australia where they can receive adequate support and care. The latest from @CatherineUNHCR here: https://t.co/vZhmF2kKrK  pic.twitter.com/aDGoNJibux — UNHCR, the UN Refugee Agency (@Refugees) October 12, 2018 Het Australische ministerie van Binnenlandse Zaken zegt tegen de Britse krant The Guardian dat het land de gezondheid van vluchtelingen “serieus” neemt. Op Nauru zouden 65 gezondheidsmedewerkers de migranten bijstaan. Ook zouden de bewoners niet opgesloten zitten, maar vrij zijn om te bewegen op het eiland.
</doc>
<doc id="458" genre="news" gender="?">
Diefstal geld Kapelstraat
 De politie van de zone Demerdal DSZ (Diest – Scherpenheuvel-Zichem) kreeg de melding van de inbraak in de nacht van woensdag op donderdag kort voor middernacht. De bewoner stelde vast dat er een inbraak was geweest. Het raam aan de zijkant was geforceerd. De woning werd volledig doorzocht. Een som geld werd ontvreemd.
</doc>
<doc id="459" genre="news" gender="?">
Gemeente en OCMW spelden geel lintje op tegen kanker
  Kaprijke - Donderdag 18 oktober 2018 is de Dag tegen Kanker. Kaprijke wil dit jaar opnieuw haar steentje bijdragen om er een dag vol solidariteit van te maken. Een dag waarop we kankerpatiënten en hun naasten een ongelooflijk hart onder de riem willen steken. Elk jaar krijgen meer dan 40 000 Vlamingen te horen dat ze kanker hebben. Kanker is een ingrijpende ziekte. De behandeling vergt veel van patiënten en hun omgeving. Ook wie kanker overleeft, ondervindt vaak nog langdurige gevolgen. De ziekte kan wel steeds beter behandeld worden, waardoor het almaar meer een chronische ziekte wordt waarmee men moet (leren) omgaan. Daarom vragen we op de Dag tegen Kanker uitdrukkelijk aandacht voor mensen die kanker (gehad) hebben en voor hun omgeving. In de week van 15 tot 22 oktober 2018 krijgen alle personeelsleden van gemeente en OCMW, leden van de adviesraden, gemeente- en OCMW-raadsleden een geel lintje om op te spelden en zo hun steun te betuigen.
</doc>
<doc id="460" genre="news" gender="?">
Halloween start vroeg dit jaar
 Tussen de nog laat bloeiende lavendel staat een grafzerk. “Is de carport ingepakt?”, vragen we aan Aline Gysels, die de deur opent. “Nee, mijn zoon Dave heeft deze constructie speciaal voor Halloween opgebouwd”, zegt ze, terwijl dochter Hannelore een grote spin in haar armen draagt. “Hij doet het al voor het derde jaar, maar dit is toch wel al de grootste versiering. Dave heeft Dfest, een light- en soundbedrijfje, ook gespecialiseerd in special effects. Eerstdaags gaat hij ook café De Patriot decoreren. Op 31 oktober nodigen we de buren uit voor pompoensoep.”
</doc>
<doc id="461" genre="news" gender="?">
"Hoegaarden bierdorp" ook in Texas
  Hoegaarden - Brouwer Christine Celis kreeg bij haar jongste bezoek aan Hoegaarden een bord mee. Het hangt nu in haar huisbrouwerij/taveerne in Austin (Texas). Christine, dochter van de peetvader van het Belgische witbier Pierre Celis, brouwt nu zelf samen met haar dochter. De varianten op de Celis White zijn de consumeren op tal van plaatsen maar ook in de eigen gelagzaal (zie foto). Boven de tap, op de decoratieve brouwketel, is het bord "Hoegaarden bierdorp" verschenen. Die staan sedert dit jaar ook aan de gemeentegrenzen in Hoegaarden. De foto's komen via Luc Vandeplas. Zijn band "De Totale Waanzin" is uitnodigd voor een optreden in Austin. Alleen lijkt de tijd dat Hoegaardse brouwers zo'n stunt zouden sponsoren voorbij.
</doc>
<doc id="462" genre="news" gender="?">
’Duitse energiewende sof’
 BERLIJN - De Duitse ’Energiewende’ is een peperduur mammoetproject. Deze omstreden verandering naar een veel duurzamere energievoorziening werd al jaren geleden door kanselier Merkel ingezet - maar zonder de gewenste effecten op het klimaat. En de Rekenkamer bij onze oosterburen maakt gehakt van de exorbitante kosten. 
</doc>
<doc id="463" genre="news" gender="?">
Veel volk op de been
  Wetteren - Het evenement waar iedereen voor buiten komt... Vandaag worden de nieuwe gemeenteraden en provincieraden verkozen. In Wetteren zijn er 27 stembureau's. Op de foto zie je een beeld van een stembureau in Massemen. Er kan nog tot 13 uur gestemd worden. Na 14 uur begint het tellen van de stemmen. De gebuurtedekenij van Massemen zorgde ervoor dat wie zijn stem uitgebracht had, even kon nakaarten met een drankje op het Dorpsplein.
</doc>
<doc id="464" genre="news" gender="?">
List en bedrog rond WOB
 Amsterdam - De Nederlandse overheid heeft een hekel aan pottenkijkers. Ambtenaren lappen de wettelijke verplichting tot transparantie schouderophalend aan de laars. Burgers die openheid eisen, worden getreiterd, voorgelogen of doelbewust het bos in gestuurd, zien deskundigen. Dat is slecht voor het vertrouwen in de overheid. Het is een hardnekkig misverstand dat Nederland een boegbeeld van transparantie is, zegt deskundige Roger Vleugels. Sterker: wereldwijd bungelt ons land onderaan. Wat openheid betreft scoren we niet veel beter dan ontwikkelingslanden. „Landen als Bulgarije of Servië staan boven ons. Nergens moet je zo lang wachten op openbaarmaking van overheidsstukken als in Nederland. En in tachtig procent van de gevallen wordt zelfs die termijn nog overschreden.” Overdreven? Al maanden wacht De Telegraaf op documenten van terreurbestrijder NCTV, die geen boodschap heeft aan alle wettelijke termijnen. Maar soms wordt er ook glashard gelogen. Deze krant vroeg documenten op over de in opspraak geraakte afdeling Openbare Orde en Veiligheid in Amsterdam. Burgemeester Halsema bood uiteindelijk excuses aan omdat de gemeente had geprobeerd de aanvrager met een kluitje in het riet te sturen. Eerder vroeg De Telegraaf criminaliteitscijfers op van asielzoekers. Die waren er niet, stelde de politie. Later bleken ze toch te bestaan. De politie bood een zwijgdeal aan om de leugen te verbloemen. Sinds 1980 is Nederland wettelijk verplicht om interne documenten te leveren, behalve als het om geheimen gaat of de privacy in het geding komt. Dat is geregeld in de Wet Openbaarheid van Bestuur (WOB). Niet zelden haalt de overheid geraffineerde juridische trucs uit om zo’n verzoek dood te maken, signaleert Dieuwertje Kuijpers, journalist van onderzoeksplatform Follow the Money. Dan wordt het verzoek omgebogen naar een ’informatieverzoek’. Daardoor is weigeren makkelijker, vertelt de journalist. Zo worden onervaren burgers het bos in gestuurd. Een levensgroot verschil met de VS, waar Kuijpers momenteel drie WOB-verzoeken heeft lopen. Het aanvragen van de documenten is daar kinderlijk eenvoudig. De overheid helpt zelfs als het verzoek bij het verkeerde digitale loket is ingediend. Het contrast met Nederland kan niet groter. Hier volgen ambtenaren cursussen om te leren WOB-verzoeken te traineren, vertelt WOB-expert Vleugels. „Bijvoorbeeld door een interview aan te bieden, met als bijproduct dat de procedure vertraagt of sneuvelt.” De documenten die er uiteindelijk uit rollen, blijken vaak flink met de zwarte stift bewerkt. De wet biedt diverse ’weigergronden’ om details of hele pagina’s onleesbaar te maken. Vleugels: „Maar die redenen worden vaak als schaamlap gebruikt.” De laatste jaren neemt de bereidheid om informatie te delen af, ziet de Leidse hoogleraar staats- en bestuursrecht Wim Voermans. Sterker: soms worden burgers doelbewust het bos in gestuurd. Informatieverzoeken worden door ambtenaren vooral ervaren als hinderlijke onderbreking van hun werkzaamheden. „Ik maak mij daar zorgen over. De overheid moet eropuit zijn om informatie te geven. Alleen zo kunnen we vertrouwen hebben en houden.” Een woordvoerder van Binnenlandse Zaken erkent dat ’tempo en bereidwilligheid om mee te werken’ niet bij iedere overheidsinstelling even groot zijn. Maar zo slecht vindt hij het ook niet gesteld met de transparantie. „Als gegevens onleesbaar zijn gemaakt, is daar een goede reden voor. We gaan bijvoorbeeld niet bekendmaken hoe een paspoort kan worden nagemaakt.” Ook bedrijfs- en privacygevoelige informatie worden geschrapt uit stukken. „Als het even kan sturen we gegevens, anders kan de rechter ons tijdens een rechtszaak verplichten dat alsnog te doen.” Van zo’n rechtszaak komt het in de praktijk echter zelden, werpt Roger Vleugels tegen. 
</doc>
<doc id="465" genre="news" gender="?">
Martine Lemonnier kan niet zetelen, Valerie Hamelrijck vervangt
  Halle - Op de SP.A in Halle is zowel Marc Snoeck als lijsttrekker als zijn echtgenote Martine Lemonnier verkozen. Omdat dit volgens de wet twee levenspartners niet in een zelfde gemeenteraad mogen zitten, zal Martine Lemonnier zich op de eerste gemeenteraad van de nieuwe legislatuur meteen laten vervangen door de eerste opvolger Valerie Hamelrijck. "Natuurlijk wisten we op voorhand dat dit kon gebeuren", aldus Marc Snoeck. "We hadden daarover ook op voorhand over gepraat en hebben beslist dat ik als lijsttrekker in de gemeenteraad zou blijven. Martine heeft er net achttien jaar als provincieraadslid op zitten voor SP.A en besliste hiervoor niet meer op te komen. Ze wilde wel de lijst steunen. Hoeveel stemmen ze zou halen, was voor ons koffiedik kijken want ze had nog nooit eerder aan gemeenteraadsverkiezingen deelgenomen".
</doc>
<doc id="466" genre="news" gender="?">
Sigmaproject wordt toegelicht tijdens infomarkt
  Rotselaar / Begijnendijk - Wie interesse heeft met wat er met de Demer tussen Aarschot en Werchter in het sigmaplan zal gebeuren kan daarvoor terecht op een infomarkt op donderdag 18 oktober doorlopend tussen 16 en 20 uur in het cultuurcentrum Jack Op in Werchter. Men wil in de projectzone tussen Aarschot en Werchter, ten zuiden van Demer de rivier opnieuw verbinden met haar afgesneden meanders. Klaas Rykaert van de Vlaamse Waterweg is projectleider. "In natte periodes helpen de meanders het teveel aan water te bergen en voorkomen ze overstromingen. In droge periodes voert de rivier het water trager af wat verdroging tegengaat. Daarnaast geven we de natuur alle kansen en het wordt een gedroomd leefgebied voor allerlei bijzondere dieren en planten."
</doc>
<doc id="467" genre="news" gender="?">
Architect Richard Meier stapt op uit eigen bedrijf
 Beschuldigingen  In maart besloot Meier na beschuldigingen van seksueel wangedrag zich tijdelijk terug te trekken uit zijn bedrijf. Nu stopt hij helemaal. De wereldberoemde Amerikaanse architect Richard Meier trekt zich terug uit zijn eigen bedrijf. Dat heeft zijn bureau, Richard Meier & Partners Architects dinsdag bekendgemaakt. In maart publiceerde The New York Times een artikel waarin vijf vrouwen, onder wie vier oud-medewerkers, Meier beschuldigen van seksueel wangedrag . De architect zou zijn jonge collega’s bij hem thuis hebben uitgenodigd met de intentie om seks met hen te hebben. Na het artikel excuseerde de 83-jarige architect zich voor zijn gedrag en besloot hij zich zes maanden terug te trekken als partner van zijn bureau. In september kondigde Meier in The New York Times aan dat hij snel weer aan de slag zou gaan. In tegenstelling tot eerdere verklaringen zei hij ook dat hij om gezondheidsredenen vrijaf had genomen, niet vanwege de beschuldigingen. „Ik ben nog op mijn best en heb geen plannen om met pensioen te gaan”, zei Meier. In een dinsdag door zijn bureau verspreid persbericht worden de beschuldigingen van grensoverschrijdend gedrag niet genoemd. Bernhard Karpf, voorheen een van de partners, zal het bedrijf nu leiden. Meier blijft „beschikbaar voor collega’s en klanten die een beroep op zijn enorme ervaring en kennis”. Meier was in 1984 de jongste winnaar ooit van de Pritzker Prize, de ‘Nobelprijs voor de architectuur’. In Nederland is hij vooral bekend als de ontwerper van het stadhuis in Den Haag. Dit in 1995 voltooide gebouw wordt ook wel het ‘IJspaleis’ genoemd vanwege de witte gevel, exemplarisch voor het werk van de architect. Meiers bekendste ontwerp is het enorme museumcomplex voor de Getty Foundation in Los Angeles.
</doc>
<doc id="468" genre="news" gender="?">
Daken met asbest na 2024 verboden
 Op dit moment resteert in Nederland nog 80 miljoen vierkante meter dak waarin asbest is verwerkt. Daken die asbest bevatten zijn na 2024 verboden in Nederland. Een wetsvoorstel daarvoor van staatssecretaris Stientje van Veldhoven (Infrastructuur en Waterstaat, D66) werd dinsdag door de Tweede Kamer met een ruime meerderheid aangenomen . Het plan was aanvankelijk om het verbod op 1 januari 2024 te laten ingaan, maar dit werd verplaatst naar 31 december van hetzelfde jaar om meer tijd in te ruimen voor de grote landelijke sanering. Vrijkomende asbestvezels kunnen kanker en andere ziekten veroorzaken. Jaarlijks overlijden tussen de 900 en 1.300 mensen aan door asbest veroorzaakte ziekten. Het saneren van alle bestaande asbestdaken gaat nog een hele klus worden. Op dit moment resteert in Nederland nog 80 miljoen vierkante meter dak waarin asbest is verwerkt. Dit jaar zal circa 12 miljoen vierkante meter van het materiaal verwijderd worden uit daken. In 2016 en 2017 werd respectievelijk bijna 10 en 10,8 miljoen vierkante meter gesaneerd. Eerder werd 75 miljoen euro vrijgemaakt voor particulieren en bedrijven om hun asbestdaken te vervangen. Van dat geld is momenteel nog maar 5 miljoen euro over, bij lange na niet genoeg om bestaande daken te saneren. De Kamer pleitte dinsdag voor een fonds voor ondernemingen en individuen die de vervanging niet zelf kunnen betalen. Daarover moet de staatssecretaris nog dit jaar duidelijkheid verschaffen. Onder meer de Vereniging van Asbestverwijderende Bedrijven denkt dat het verbod per 2025 onhaalbaar is. Er zou te weinig tijd en geld voorhanden zijn om alle daken te vervangen. Meerdere organisaties waarschuwen dat het verbod kan leiden tot een groei van illegale asbestverwijderaars, die daken saneren zonder milieu- en veiligheidsvoorschriften in acht te nemen. Sinds 1993 is het al verboden om asbest te gebruiken in de bouw. Alle nog bestaande daken met asbest in Nederland zijn momenteel dus minimaal 25 jaar oud.
</doc>
<doc id="469" genre="news" gender="?">
Alarm om geweld tegen hulpverleners
 HOORN - Het is nog steeds bar en boos met geweld tegen hulpverleners. Ondanks publiekscampagnes en strengere straffen. Bovendien is de groep die tijdens het werk wordt aangevallen veel groter dan alleen politie, brandweer en ambulance. Dat stelt Frans van Luit van de stichting HulpverlenersRespect. De cijfers geven Van Luit gelijk. Het aantal hulpverleners dat met geweld te maken heeft, is de afgelopen tien jaar niet gedaald. Een derde wordt er tijdens het werk mee geconfronteerd, blijkt uit de Monitor Veilige Publieke Taak. 
</doc>
<doc id="470" genre="news" gender="?">
Nizar Trabelsi krijgt in najaar 2019 terreurproces in VS
 Als een duivel in een wijwatervat heeft hij zich verzet tegen zijn uitlevering aan het Amerikaanse gerecht. En daar had Nizar Trabelsi een goede reden voor. Hij riskeert er levenslange opsluiting voor een resem terroristische aanklachten. Er hangt hem dus een veel zwaardere straf boven het hoofd dan hij in België heeft uitgezeten voor de geplande aanslag op Kleine-Brogel. Terwijl Trabelsi juist beweert dat het Amerikaanse proces ook in over Kleine-Brogel zal handelen. Tweemaal voor dezelfde feiten berecht worden, mag niet. Maar met dat argument ving hij echter bot. Voor Nizar Trabelsi zijn de problemen enkele dagen na de aanslagen van 9/11 in New York begonnen. Op 13 september 2001 was de Tunesiër in zijn appartement in Ukkel tv aan het kijken, toen de politie binnenstormde. Trabelsi was totaal verrast, maar hij werd al snel met de neus op de feiten gedrukt. In zijn woning vonden de speurders niet alleen valse papieren, maar ook een Uzi machinepistool en in een boek over voetbal een handgeschreven lijst van producten waarmee TATP, de springstof van de terroristen, kon aangemaakt worden. Later die dag vonden de speurders in een restaurant van een medeverdachte tientallen kilo’s van die producten. Trabelsi kon geen kant meer uit. Tijdens zijn verhoor bekende de voetbalspeler dat hij van plan was een terreuraanslag te plegen op de luchtmachtbasis van Kleine-Brogel. In 2003 werd hij hiervoor tot 10 jaar cel veroordeeld als leider van een criminele organisatie, een vonnis dat het jaar daarop in beroep bevestigd werd. Terwijl Trabelsi hier zijn straf uitzat, liep er voor hem nog meer slecht nieuws binnen. Op 7 april 2006 besloot een Amerikaanse grand jury hem aan te klagen voor “moordpoging op Amerikaanse onderdanen buiten de VS, poging van gebruik van massavernietigingswapens tegen Amerikanen, Amerikaanse eigendommen en een Amerikaans agentschap en het verlenen van hulp aan terreurgroep al Qaeda”. Op 4 april 2008 vroegen de Amerikanen om zijn uitlevering. Om aan die uitlevering te ontsnappen, schermde Trabelsi met het “non bis in idem” beginsel. Het Amerikaanse gerecht antwoordde dat zijn aanklachten veel verder reikten dan het geval Kleine-Brogel. Er waren onder meer de contacten van Trabelsi om in Afghanistan en Pakistan met al Qaeda te gaan oefenen, de contacten met shoe bomber Richard Reid toen die in Brussel zat, het vermoeden van een nakende aanslag op de Amerikaanse ambassade in Parijs. Trabelsi moest het onderspit delven. Op 3 oktober 2013 werd hij op transport naar Amerika gezet (foto). Hij zette daar zijn strijd tegen double jeopardy verder, maar beet opnieuw in het zand. Het moet gezegd, Trabelsi gaat er vol voor. De Amerikaanse aanklager stelde de gewezen voetballer nog voor om te kiezen voor op de zogenaamde “plea deal” of “plea bargain”-procedure. In de VS heeft het openbaar ministerie de mogelijkheid om een beklaagde een verminderde straf of een minder zware beschuldiging voor te stellen, op voorwaarde dat hij of zij schuldig pleit. In ruil voor geen proces, zou Trabelsi dan 25 jaar cel krijgen. De onderhandelingen zouden spaak gelopen zijn op de eis van Trabelsi om in die straf ook de jaren te verrekenen, die hij al in de Belgische gevangenissen heeft doorgebracht. Daar wou de aanklager niet op ingaan. Het komt dus toch tot een proces. Om dat proces voor te bereiden stuurde het Amerikaanse gerecht vorige week een rogatoire commissie naar België. De commissie moest verscheidene Belgische getuigen vragen of ze bereid waren in Amerika door de rechtbank gehoord te worden, of tenminste een geschreven verklaring mee te geven. Het Amerikaanse proces tegen Trabelsi begint op 9 september 2019 in Washington.
</doc>
<doc id="471" genre="news" gender="?">
Twee Caeckaerts op één lijst
  Kaprijke - Sylvie en Heidi. Twee dames met exact dezelfde familienaam op de Kaprijkse “Samen werkt” lijst van kandidaat burgemeester Filip Gijssels. Geen rechtstreekse familie, maar toch aan elkaar gelinkt door verre familiale banden. “Hiervoor moeten we eigenlijk vijf generaties terugkeren in de tijd” vertellen Heidi en Sylvie. “Onze grootvaders waren kozijns en woonden in Maldegem-Kleit in de Kleitkalseide. Door de jaren heen zocht iedereen zijn weg in het Meetjesland. Onze families zakten af richting Kaprijke.” Beide vrouwen zijn als bestuurslid actief binnen OpenVLD. Terwijl Heidi al heel wat jaren OCMW-ervaring heeft is Sylvie eerder nieuw in het vak. “Ik kwam in contact met de politiek via mijn man” zegt Sylvie. “We hadden regelmatig eens een partijvergadering bij ons thuis en zo vang je wel eens iets op. Het begon mij te interesseren en van het een kwam het ander. Ondertussen staan we beiden op dezelfde lijst. De campagne zit er ver op en dus wordt het met spanning afwachten en uitkijken naar de resultaten van aanstaande zondag 14 oktober.
</doc>
<doc id="472" genre="news" gender="?">
Miwa opent nieuwe educatieve ruimte
  Sint-Niklaas - De Wase afvalintercommunale Miwa nam op feestelijke wijze zijn vernieuwde educatieve ruimte, gedoopt de RecycLEERZAAL, in gebruik. De ruimte gelegen aan Vlyminckshoek in Sint-Niklaas, biedt plaats voor een permanente en interactieve tentoonstelling omtrent afval. "Kinderen en jongeren zijn de toekomst. Daarom besteedt afvalintercommunale Miwa extra aandacht aan het sensibiliseren van kinderen en jongeren over afval en aanverwante thema’s. Om nog beter te kunnen inspelen op de noden van scholieren en leerkrachten, heeft Miwa vanaf nu ook een educatieve ruimte," luidt het. "De RecycLEERZAAL werd vandaag feestelijk geopend door de klas van juf Evy van de Sint-Camillusschool en dat in aanwezigheid van voorzitter Christel Geerts. “MIWA is volop bezig om het aanbod voor scholen en verenigingen uit te breiden. Een educatieve ruimte met een permanente interactieve tentoonstelling mocht hierbij niet ontbreken", zegt Nele De Blieck, projectmedewerker sensibilisering. "Op een speelse manier kunnen scholieren zo meer leren over sorteren en recycleren, afvalpreventie en de gevolgen van zwerfvuil."
</doc>
<doc id="473" genre="news" gender="?">
Waar zwom de vroegste voorloper van de mens?
 Evolutie De mens was er niet geweest als de eerste gewervelde vissen niet hadden overleefd. Waar leefden die dieren? Waar leefden de eerste gewervelden, de vroege vissen die halverwege het Paleozoïcum (grofweg tussen de 480 en 360 miljoen jaar geleden) ontstonden? Daarover discussiëren paleontologen al decennia. Het is vanuit evolutionair oogpunt een interessante vraag. Waren die eerste gewervelden er niet geweest, dan zouden wij ook niet bestaan. Maar het antwoord bleek lastig. De speculaties liepen uiteen – onze verre vissenvoorouders zouden geleefd hebben in zoet, zout, diep of juist ondiep water. Die veronderstellingen waren vaak gebaseerd op specifieke fossielen, of op leefgebieden van huidige, verwante vissen. Hoog tijd voor een grootschalige studie, vond een team van Amerikaanse en Britse paleontologen onder leiding van Lauren Sallan van de universiteit van Pennsylvania. Er zijn verschillende groepen vroege gewervelde vissen geweest. De grote groepen – van kaakloze, vrijwel graatloze vissen tot vissen met een goed ontwikkelde kaak en skelet – leefden in ondiepe wateren nabij de kust, waar het getij een sterke invloed had, concluderen de onderzoekers deze week in Science . Ze geven een overzicht van de leefgebieden van duizenden vissoorten uit het Paleozoïcum, gebaseerd op bestaande literatuur en databanken. Waar fossiele gegevens niet toereikend waren, berekenden ze met een wiskundig model welke leefomgeving het waarschijnlijkst was. Aanvankelijk leefden alle vroege gewervelden in lagunes van enkele tientallen meters diep, maar in de pakweg 20 miljoen jaar daarna veranderde dat, schrijven de onderzoekers. De soortenrijkdom werd groter, en de vissen pasten zich aan aan diverse leefmilieus. De grotere, sterkere soorten bleven in de ondiepe wateren en ontwikkelden zich in sommige gevallen tot zoetwatersoort, terwijl de slankere, kleinere soorten naar diepere wateren trokken om de toenemende concurrentie te ontvluchten, volgens de auteurs. Het lastige met zulk onderzoek is de mogelijke vertekening: het zou kunnen dat er uit de ondiepe wateren meer fossielen bewaard zijn gebleven dan uit de diepe, en dat het er daardoor alleen op líjkt dat alle gewervelden aanvankelijk in de lagunes leefden. Sallan en haar collega’s hebben hier rekening meegehouden, en aangetoond dat vrijwel alle fossielen van die vroegste gewervelden rond de 60 meter diepte werden gevonden, terwijl vissenfossielen over het algemeen tot 200 meter diepte nog goed teruggevonden kunnen worden. Van een vertekend beeld lijkt dus geen sprake te zijn. De lagunes zagen er destijds anders uit dan tegenwoordig: zeegras, mangrovebossen en moderne koralen bestonden nog niet. „Wel waren er stromatolieten, sponzen en vroege koralen”, schrijft paleobioloog Catalina Pimiento van de universiteit van Swansea in een commentaar in Science . „Ook was er veel instroom van nutriënten doordat op het land de planten zich ontwikkelden.” Mogelijk heeft die voedselrijkdom bijgedragen aan de grote biodiversiteit in de beschutte lagunes.
</doc>
<doc id="474" genre="news" gender="?">
Straatanimatie met 'Fabriek Artistiek' tijdens feest 40 jaar Wereldwinkel
  Deinze - Theater, artistieke workshops, allerlei creatieve concepten... Bernd Versele uit Zulte doet het allemaal vanuit zijn bedrijfje Fabriek Artistiek. 'In and out of the box denken, goesting, creativiteit, bevlogenheid en soms met een hoekje af... dit zijn de ingrediënten die wij gebruiken om jullie soep te kruiden' vertelt Bernd. Op 13 oktober tijdens het feest 40 jaar Wereldwinkel zorgt hij van 14 tot 17 uur voor straatanimatie op het Sint-Poppoplein. Volledig programma: SINT-POPPOPLEIN - tent
</doc>
<doc id="475" genre="news" gender="?">
Nacht van de Duisternis in Mettekoven
 “De milieudienst heeft een wandeling vanuit het dorpsplein van Mettekoven uitgewerkt”, zegt milieuambtenaar Patricia Knaepen. “Gids Lydia Vanberghen zal de deelnemers verrassen met interessante weetjes en verhalen over de omgeving. De wandeling duurt ongeveer twee uur, de verlichting op het traject in Mettekoven wordt tijdelijk gedoofd.” Samenkomst aan het dorpsplein om 20 uur, deelname is gratis. Voorzie best aangepast schoeisel en een zaklamp. Info: patricia.knaepen@heers.be of 0473/82.15.55.
</doc>
<doc id="476" genre="news" gender="?">
Den Haag worstelt met zomer- en wintertijd: wel of geen vaste koemelktijden?
 Zomer- en wintertijd  Dit weekend gaat de klok terug. Europa wil dat landen kiezen voor zomer- of wintertijd. Het onderwerp is zo ineens terug in Den Haag. De verantwoordelijke Kamerleden hadden het niet zien aankomen. Dat ze een keuze tussen de zomer- of wintertijd moesten maken. Kees Verhoeven (D66), die er nog niet uit is, had – heel praktisch – deze zomer toevallig net twee boeken over slaap gelezen. Forum voor Democratie heeft al wel gekozen, voor de zomertijd. „Wij zijn vrolijke mensen”, zegt een woordvoerder. De SP heeft ook nog geen standpunt, maar woordvoerder Ronald van Raak wil wel een referendum in plaats van de „halfbakken” peiling die het kabinet over de kwestie wil houden. De discussie is terug van weggeweest op het Binnenhof. Eind jaren zeventig stelde CDA-Kamerlid Marten Beinema nog op bezorgde toon Kamervragen over de in 1977 ingestelde zomertijd. Of door die zomertijd niet „het natuurlijke ritme van hen, die daarvoor gevoelig zijn, wordt verstoord?” Bij het kabinet bestond toen „niet de indruk dat er van enig nadelig gevolg sprake is”, antwoordde staatssecretaris Elizabeth Veder-Smit. Op voordelen hoopten Nederland en veel andere Europese landen in tijden van de oliecrisis wel, zoals energiebesparing, doordat mensen ’s avonds minder verlichting nodig zouden hebben. Bij Binnenlandse Zaken kwamen ze er pas dit voorjaar achter dat ‘de tijd’ in de portefeuille van minister Ollongren zit Waar de Europese Commissie destijds aanjager van invoering van de zomertijd was, stelt zij nu voor weer te stoppen met het verzetten van de klok. De energiebesparing zou tegenwoordig minimaal zijn en de klok verzetten slecht voor het slaapritme en daarmee de gezondheid. De Commissie stelde vorige maand voor dat EU-lidstaten voor april volgend jaar kiezen voor de zomertijd óf de wintertijd. Als het besluit gevallen is, hebben landen die voor zomertijd kiezen de klok dan voor het laatst verzet, en doen landen die de wintertijd kiezen dat in oktober 2019 voor het laatst. Voor het kabinet gaat het allemaal veel te snel. Het kabinet „vindt het verstandig om terug te gaan naar één tijd”, zei vicepremier Hugo de Jonge (CDA) vorige week, maar vindt dat de Commissie onvoldoende onderbouwt wat nu de voor- en nadelen van een permanente zomer- of wintertijd zijn. Ook wil Nederland meer tijd voor afstemming met de buurlanden, om te voorkomen dat er in België of Duitsland straks een andere tijd is. Een eigen voorkeur heeft het kabinet nog niet. Onbekendheid met het dossier speelt daarbij een rol. Op het ministerie van Binnenlandse Zaken kwamen ze er dit voorjaar achter dat ‘de tijd’ in de portefeuille van minister Kajsa Ollongren (D66) zit, toen de Europese Commissie aankondigde burgers in de hele EU online te gaan raadplegen over het onderwerp. Het kabinet was ook verrast dat de Commissie al in september met een voorstel kwam waarvan het kabinet iets moest vinden. Ongebruikelijk snel voor Europa, zo klinkt het. Kamerleden worden sinds vorige maand bestookt met e-mails over het onderwerp. Harry van der Molen (CDA) ontvangt zoveel mail dat hij een aparte autoreply heeft ingesteld. ChristenUnie-Kamerlid Stieneke van der Graaf krijgt ook handgeschreven brieven. Voor VVD-Kamerlid Jan Middendorp was zijn volgestroomde mailbox reden vragen te stellen bij het begrotingsdebat Binnenlandse Zaken deze maand. „In de eerste plaats ben ik volksvertegenwoordiger, als het zo leeft is het voor mij belangrijk.” Waar politici weleens wordt verweten te snel te oordelen, hebben veel partijen nu nog geen voorkeur. Forum voor Democratie kiest dus al wel, voor de zomertijd, en daarmee voor het behoud van de lange zomeravonden met licht tot 22.30 uur. Bij een keuze voor permanente wintertijd is het ’s zomers om 21.30 uur al donker. Een nadeel van de permanente zomertijd is weer dat het ’s winters pas tegen tien uur ’s ochtends licht wordt. De Partij voor de Dieren durft ook al te kiezen, voor de wintertijd. Kamerlid Frank Wassenberg zegt dat het vooral belangrijk is voor dieren dát het verzetten van de klok stopt. „Zij zijn afhankelijk van het ritme van hun baasjes en hebben er last van als ze op andere momenten worden gevoerd of uitgelaten.” Het CDA ziet vooral voordelen in vaste melktijden voor koeien. D66-Kamerlid Kees Verhoeven vreest dat veel mensen automatisch een positieve associatie met het woord ‘zomertijd’ hebben en wil vooral „naar de wetenschappelijke inhoud kijken”. Hij voelt wel voor één tijd omdat het verzetten van de klok het slaapritme verstoort. Verhoeven las deze zomer Slaap van Matthew Walker en Rust in uitvoering van Alex Pang. Hij noemt slaap, „een onderschat thema dat in vele opzichten bepalend voor de gezondheid is”. De D66’er herkent de problemen uit eigen ervaring. „Met kleine kinderen ben je altijd een aantal dagen aan het klooien met het verzetten van de klok. Daar hebben miljoenen Nederlanders mee te maken”. Wij zijn vrolijke mensen. En dus kiezen we voor de zomertijd Forum voor Democratie-woordvoerder De meeste fracties steunen het idee van één tijd, maar kiezen nog niet. De PvdA is de enige die nu al zegt juist te willen vasthouden aan het verzetten van de klok. „De voordelen van één tijd wegen niet op tegen de nadelen”, vindt woordvoerder Attje Kuiken. Goede afstemming met buurlanden vinden vrijwel alle fracties belangrijk. Het kabinet wil voor het een besluit neemt ook de opvattingen van Nederlanders peilen en die „meewegen”. Het ministerie van Binnenlandse Zaken heeft een zogenaamde ‘flitspeiling’ in voorbereiding, een representatieve steekproef die nog dit jaar wordt gehouden. Een flitspeiling wordt vaker door ministeries gehouden en is uitdrukkelijk géén referendum, benadrukte vicepremier De Jonge vorige week. Wanneer de resultaten van de peiling bekend worden is nog niet duidelijk. Maar het meewegen van de uitslag kan voor het kabinet alsnog lastig worden . Nederlanders zijn erg verdeeld over de tijd. De Kamer heeft nog veel vragen over de peiling. Bijvoorbeeld over de timing. „Als je ’m in de winter houdt, krijg je een andere uitkomst dan in de zomer”, denkt VVD’er Middendorp. Verhoeven (D66) pleit voor „zorgvuldig verwachtingsmanagement” bij het kabinet. „Als de wetenschap iets anders zegt dan een peiling moet je daar zorgvuldig mee omgaan.” SP-Kamerlid Ronald van Raak ziet er niks in. „Of je besluit als politiek zelf, of je vindt het belangrijk genoeg om aan de bevolking voor te leggen en dan hou je een referendum.”
</doc>
<doc id="477" genre="news" gender="?">
Lut Deseyn burgemeester, de rest van het schepencollege zo goed als bekend
  Avelgem - Na de tsunami van gisteren is de rust terug gekeerd in Avelgem. Vanavond zitten de nieuwe meerderheidspartijen GBAvelgem en Tandem samen om het nieuwe schepencollege te vormen. Officieel wordt er vanavond samengezeten, in de wandelgangen konden we toch al verschillende namen sprokkelen. Voor GBAvelgem zal Lut Deseyn burgemeester worden. Logisch, ze haalde 1.552 stemmen en wordt zo de eerste vrouwelijke burgemeester van de Scheldegemeente. Jules Lampole en Caroline Valck mogen zich vanaf 1 januari ook schepen noemen. Voor Tandem wordt Tom Beunens eerste schepen en wordt Erik Vandereecken naast het eerste Groen gemeentraadslid ooit meteen ook de eerste Groen schepen ooit in Avelgem. SP.A zit vanavond en morgen samen of te kijken wie hun derde schepenzetel mag invullen. Reacties zijn er niet op onze info, voor de officiële voorstelling van het nieuwe college wordt het nog een paar dagen wachten. Doordat de gemeente de kaap van 10.000 inwoners rondde heeft Avelgem recht op vijf schepenen naast de burgemeester. Dat is een mandaat meer dan vroeger. Verder weten we dat Marc Platteau ontslag zal nemen uit de gemeenteraad. Hij kan onmogelijk samen zetelen met zijn eveneens verkozen dochter Sandra (beiden Tandem). Daardoor komt Emmi Hanssens zeker in de raad. 
</doc>
<doc id="478" genre="news" gender="?">
Nieuwe borstelmachine voor de buitendienst
 Momenteel zijn voor deze werken twee verschillende machines en personen nodig. De aankoop van deze nieuwe machine moet dus kostenbesparend werken.
</doc>
<doc id="479" genre="news" gender="?">
Springkastelenfestijn
  Bierbeek - Turn Around Bierbeek organiseert een springkastelenfestijn met randanimatie, kleuterhoekje en klimwand. Op zaterdag tss 10 en 13 uur enkel voor kinderen met een beperking, de rest van het weekend voor iedereen toegankelijk. Zaterdag 20 oktober van 13.30 tot 20 uur (-16j) en van 21 tot 24 uur (+16 j), zondag 10-13 uur (-6j), en van 13.30 tot 17 uur (-16j) cc de borre, Speelpleinstraat 10, €5/halve dag
</doc>
<doc id="480" genre="news" gender="?">
Italië verdenkt Frankrijk van dumpen immigranten op Italiaans grondgebied
 ROME - De Franse politie wordt er door de Italianen van verdacht stiekem clandestiene immigranten over de grens in Italië te dumpen. Er is zelfs bewijsmateriaal. De Italiaanse speciale politie-eenheid DIGOS heeft een bus van de Franse gendarmerie gesignaleerd en zelfs gefotografeerd in Italiaans territorium, terwijl deze vermoedelijk Afrikaanse immigranten de bus uitliet. Het voorval heeft plaatsgevonden in een bosgebied vlakbij de tunnel van Cesana in de Italiaanse grensplaats Claviere, pal naast Frankrijk. De immigranten gingen vervolgens het bos in en raakten spoorloos, terwijl de Franse gendarmerie daarna huiswaarts keerde. De Italiaanse minister van Binnenlandse Zaken en Lega-leider Matteo Salvini neemt het hoog op. „Ik wacht de ontwikkelingen af. Ik kan me niet voorstellen dat de Franse president Macron de politie gebruikt om stiekem immigranten in Italië te dumpen. Als iemand echt denkt dat die ons land kan gebruiken als Europees vluchtelingenkamp en daarbij wetten, grenzen en afspraken overtreedt, dan zit diegene er volkomen naast”, aldus Salvini. „Wij staan klaar om de eer en de waardigheid van ons land overal en op alle niveaus te verdedigen.” Hij heeft zijn collega van het ministerie van Buitenlandse Zaken Moavero Milanesi gevraagd om de Franse ambassadeur in Rome te ontbieden en om opheldering te vragen. Er zijn vaker grensincidenten tussen Italië en Frankrijk geweest. De Franse politie is er al eens eerder van verdacht in Italiaans grondgebied tegen asielzoekers te opereren. De Italiaanse minister van Binnenlandse Zaken Matteo Salvini is de leider van de anti-immigratie partij Lega en wil clandestiene immigranten het liefst het land uitzetten. 
</doc>
<doc id="481" genre="news" gender="?">
Stad Sint-Niklaas investeert in cultuur
  Sint-Niklaas - De verkiezingen voor de gemeenteraad liggen achter de rug. In Sint-Niklaas blijft cultuur alvast een belangrijk thema. Op het stadhuis vierde de KWB van de wijk Tereken zijn 75ste verjaardag alhoewel die vereniging allicht een jaartje eerder het levenslicht zag. "De stad investeert in cultuur", vertelde schepen Annemie Charlier (N-VA) vanop het spreekgestoelte aan de leden van KWB die naar het stadhuis waren afgezakt voor de viering. "De vergrijzing vereist dat er zowel jonge als oudere mensen bij het verenigingsleven betrokken blijven", viel er ook nog te horen. De sfeer was in ieder geval positief. KWB vindt de wijkwerking erg belangrijk, mede doordat mensen persoonlijk met elkaar in contact komen. Het evenement op het stadhuis werd met een receptie afgesloten.
</doc>
<doc id="482" genre="news" gender="?">
Eerste contacten tussen Iedereen Borsbeek en N-VA
 Voorlopig zijn er enkel nog maar telefoongesprekken geweest tussen Iedereen Borsbeek en N-VA. "We zitten in de afwachtende fase en moeten de adrenaline wat laten zakken. Beide partijen voelen dat ze gewonnen hebben. De eerste telefoons zijn wel gepleegd maar er is nog geen datum vastgelegd om de gesprekken op te starten. Uiteraard schuiven we dit niet op de lange baan want Borsbeek heeft recht op een bestuur", meldt huidig burgemeester Dis Van Berckelaer (Iedereen Borsbeek). Bij een akkoord komen de twee partijen op 19 zetels van de 21. De andere twee zijn voor Vlaams Belang.
</doc>
<doc id="483" genre="news" gender="?">
Korenbloem en Heidebloem openen het toneelseizoen
  Tienen - De Korenbloem en Heidebloem openen het toneelseizoen in Tienen. Ook andere kringen zijn aan het repeteren. uit Hakendover opent in de regio het toneelseizoen met van Herman Vets. Regisseur is Kevin Caers. Er staan vier opvoeringen op de kalender, in het Ontmoetingscentrum in Hakendover op 1, 2, 3 en 4 november. Het verhaal gaat over twee neven, op dezelfde dag geboren. Oud geworden besluiten ze om uit het leven te stappen. Ze blikken terug op hun leven. De beide hoofdrollen worden daarom ingevuld door drie acteurs van verschillende leeftijd: Charly Timmermans, Gerrit Smets en Seppe Frooninckx voor de ene, Didier Rens, Dieter Rodeyns en Rob Rens voor de andere. Op vrijdag 9 en zaterdag 10 november speelt De Heidebloem in de stadsschouwburg (20 uur) de komedie van Hilde Vleugels . Op het antieke boerderijtje van Frans en Marie komen vier psychiatrische patiënten ontstressen. Ze kennen geen jota van de boerenstiel... Het stuk is vorig jaar ook door de kring uit Bost opgevoerd. De 137 jaar oude koninklijke kunstkring Heidebloem biedt leden een voordeel aan de entree: zes euro in plaats van negen (tien aan de deur). Info en kaarten bij André Moreau: 016-81.80.53. kiest voor van Franck Didier (regie Wim Mertens) in het PCke Bunsbeek op 16, 17, 21, 23, 28, 30 november en 1december. Over Madame Remi die met vreselijke tandpijn bij de tandarts maar niet aan de beurt komt. Lutika 2000 voert van J. Hemmink-Kamp op in Goetsenhoven (regie Rudi Moens). Afspraak in OC De Koepel op 16, 17, 18, 23 en 14 november. Het stuk was eerder in Meldert te zien. Kaarten: 0496/905901 - 011/765120 neemt dit keer Guido De Craene als regisseur bij de arm met het oog op de productie van van Paul Coppens, op 19, 20, 26 en 27 april 2019. De Craene is van alle markten thuis als acteur, regisseur, producer en schrijver in Vlaamse series en films, én enkele buitenlandse producties. Meer details volgen. Eerst dient de kring zich op zaterdag 20 oktober voluit te concentreren op zijn Herfstquiz (Manege). Idee 80 speelt in Oplinter het laatste weekend van januari en het eerste van februari. De Muiletrekkers in Glabbeek bereidt zich voor op 
</doc>
<doc id="484" genre="news" gender="?">
Verteltheater in de tuin van de bibliotheek
  Zulte - Op zondag 7 oktober kunnen de kinderen in Zulte, van 11 u tot 11.30 uur, zoals elke eerste zondag van de maand, weer naar het verteltheater in de tuin van de bibliotheek van Zulte. De vertellers brengen boeiende verhalen die zich richten naar kinderen van de derde kleuterklas tot het tweede leerjaar, maar ook oudere kinderen zijn welkom. Plaats van afspraak is de vertelcontainer in de tuin van de Zultse bibliotheek aan het Gaston Martensplein. De toegang is gratis, wel graag inschrijven via tel. 09 243 14 87 of 
</doc>
<doc id="485" genre="news" gender="?">
BOEK. C.J. Daugherty - De echomoorden
 Als twaalfjarig meisje doet Harper McClain een gruwelijke ontdekking. Haar moeder ligt dood in de keuken. Ze is naakt, overdekt met steekwonden. Vijftien jaar later bezoekt Harper, intussen een toonaangevende verslaggeefster in Savannah, een plaats delict. Tot haar ontzetting is die compleet identiek aan diegene waarin ze haar moeder terugvond. Haar vermoeden dat de moordenaar nog altijd vrij rondloopt, lijkt te worden bevestigd. De zoektocht lijkt evenwel hopeloos. De dader heeft geen enkele vinger- of voetafdruk noch DNA-sporen achtergelaten. Harper komt op haar fanatieke, bijwijlen roekeloze queeste niet altijd even fraaie zaken over haar moeder te weten. Behoort de moordenaar misschien tot het kransje mannen dat mama geregeld met een herenbezoekje vereerde? Het antwoord komenwe, zoals het een klassieke thriller betaamt, pas helemaal aan het slot te weten. Daugherty heeft met haar Young Adult-boeken duidelijk geleerd hoe ze een spannend, solide plot moet construeren, waarbij de verhaallijnen nooit gecompliceerd, laat staan labirintisch worden. Die kwaliteit vinden we ook in De echomoorden terug. Gezien het aantal losse eindjes en de positieve respons op Harper in de pers, krijgt dit boek ongetwijfeld een vervolg. Terecht! De Boekerij, 412p 
</doc>
<doc id="486" genre="news" gender="?">
Sterk spul
 Ja, het was deze week vreselijk misgegaan op zijn redactie, erkende de hoofdredacteur van NOS Nieuws Marcel Gelauff: eerst leek het of een van zijn journalisten een artikel uit de Völkischer Beobachter had overgetikt, vervolgens verzuimde de eindredacteur van dienst dat als zodanig te herkennen. Het artikel ging over ‘de jood Soros’, een ‘invloedrijke bemoeial met tentakels ver in de wereldpolitiek’. Alles, van invloedrijk tot tentakels en wereldpolitiek, kwam rechtstreeks uit de Greatest Hits van het antisemitisme. Alleen het woord ‘parasiet’ moesten we er zelf bij denken. ‘Iemand schrijft het artikel’, verklaarde Gelauff , ‘daarna gaat de eindredacteur er overheen. En die heeft deze associatie niet gehad.’ Het bleef stil en donker, met andere woorden, in de bovenkamer van auteur en eindredacteur. Nergens rinkelde een belletje, nergens knipperde een lampje. De Protocollen van Zion, iemand? Alfred Rosenberg, anyone ? Dat is die van dat toffe trio toch? De NOS-redactie wordt merendeels bemand door jonge mensen, nemen we aan, ambitieuze journalisten voor wie WOII en de Holocaust niet langer een afschrikwekkende historische realiteit zijn, maar zoiets als een vogelpoepje op de Duitse geschiedenis – het komt gewoon niet zo vaak meer bij ze op. Het zijn vakmensen, ze zijn naar school geweest, ze hebben minimaal een opleiding op HBO-niveau afgerond. Maar zoals het niveau van rekenen en lezen sinds twintig jaar gestaag daalt in het onderwijs, erodeert ook ons historisch bewustzijn. De touringcar met mensen die voor straf naar Auschwitz moeten zit vol met veroordeelde negationisten en jongeren die muren bekladden met hakenkruisen en joodse graven omvertrokken – de koekebakkers van de NOS passen er nog juist bij. Zelfs prins Charles stuurde in 2005 zijn zonen voor straf naar Auschwitz nadat de jongste een feestje bezocht in nazi-uniform en zijn oudste verzuimde hem daarvan te weerhouden – een beetje zoals de journalist en de eindredacteur deze week. Het nieuwsbericht over George Soros was ook de triomf van het nepnieuws. Het succesvolste nepnieuws is het nepnieuws dat we niet meer als zodanig herkennen, zelfs journalisten niet die getraind zouden moeten zijn om feiten van propaganda te onderscheiden. Tegenstanders van Soros achtervolgen hem sinds jaar en dag met antisemitische verdachtmakingen en complottheorieën, en het vliegwiel van de propaganda is, als het eenmaal in beweging is, moeilijk weer tot stilstand te brengen. Deze week resulteerde het onder meer in het NOS-artikel en de bompost die bij Soros’ huis in New York werd afgeleverd. Het gewraakte artikel leerde dat je tegenwoordig niet eens meer een hekel aan joden hoeft te hebben om antisemitische quatsch te produceren en te verspreiden. Kwade opzet was het niet. Het zou anders opgeschreven zijn, bedekter, slimmer. Hier was geen opzet in het spel. Het was erger. Het was onwetendheid. Onwetendheid valt moeilijk te bestrijden in een tijd waarin kennis verdacht is. Aan deskundigen is niet langer behoefte, zoals een Brexit-minister twee jaar geleden zei. We koesteren liever onze agressieve onwetendheid. Wat we niet weten, willen we ook helemaal niet weten. Wat we wel willen weten, vinden we op grand old Google , zoals Menno Wigman het medium noemde. Het is afkomstig uit zijn toepasselijke gedicht ‘Bij de uitvaart van het boek’: ‘De schrijver met zijn ongeschoren woede, / de dichter van drie doodgeboren boeken: / daar staan ze met hun doos vol slome woorden. / Sterk spul of niet: de uitvaart van het boek, / we naderen de uitvaart van het boek.’ Vorige week gaf ik een lezing op een statige middelbare school in Brugge, waar de leraar Nederlands zijn leerlingen zelfstandig probeerde te leren denken en ze voedde met ernstige, gewichtige kennis. Tijdens mijn lezing zat er niemand op zijn telefoon te klooien, na afloop stelden de leerlingen slimme vragen. Een goede school, realiseerde ik me eens te meer, is de enige duurzame remedie tegen de kwalen van deze tijd, die manipulatie en desinformatie heten, slechts bedoeld om volgzame consumenten van producten en ideeën te kweken.
</doc>
<doc id="487" genre="news" gender="?">
Je wil je voornaam wijzigen? Dat is dan 50 euro.
  Opwijk - Minister van Justitie Koen Geens (CD) hevelde de procedure tot voornaamswijziging over naar de ambtenaar van burgerlijke stand. Vanaf 1 november 2018 geldt een retributie voor de wijziging van een voornaam. Bij FOD Justitie kostte een gewone procedure 490 euro. "Door een retributie te heffen, kan waarschijnlijk vermeden worden dat burgers lichtzinnig hun voornaam één of verschillende keren veranderen", zo redeneert het gemeentebestuur. "Anderzijds kan het wel niet de bedoeling zijn om burgers op hoge kosten te jagen."  Het gemeentebestuur zal de gemeenteraad volgende week dinsdag voorstellen om voor aanvragen tot voornaamswijziging een retributie van 50 euro in te voeren. Transgenders betalen 5 euro (of volgens de hogere onderrichtingen maximum 10 procent van het gewone tarief). Vreemdelingen die de Belgische nationalteiti aanvragen en niet over een voornaam beschikken betalen niets.     
</doc>
<doc id="488" genre="news" gender="?">
Zeventigers van Glabbik houden reunie
 Op initiatief van de werkgroep 1948 werd zondagmiddag, samen met de partners, stevig getafeld in De Kemp. De zeventigers uit Opglabbeek waren op de afspraak en genoten van dit gezellig samenzijn. In De Kemp kwamen ze samen om het glas te heffen op de voorbije zeventig jaar. Ze kennen elkaar allemaal al van in het eerste kleuterklasje van de ‘Nonnekesschool’ en ze wilden elkaar zeker nog eens zien. Het werd dus een blij weerzien met een grote receptie met veel cavaatjes, mooie tafels gedekt en met echte witte tafellakens en achteraf kwam er nog een heerlijk menu. Ambiance was er zeker, de verhalen van vroeger ontbraken niet, daarvoor zorgde “Ein van Oudsbergen”. Er werd nu al afgesproken om over vijf jaar samen het 75ste levensjaar te vieren.
</doc>
<doc id="489" genre="news" gender="?">
AfD-meldpunt voor &#8216;bevooroordeelde&#8217; leraren nog steeds offline
 De Duitse minister van Justitie Katarina Barley noemde de online meldpunten ‘een hulpmiddel voor dictatoren’. Een initiatief van de Duitse oppositiepartij Alternative fùr Deutschland (AfD) om bevooroordeelde leraren te melden valt in slechte aarde. Een website waarop leerlingen en studenten hun docenten of professoren konden melden, ging binnen enkele uren op zwart. Initiatiefnemer en AfD-lid in de deelstaat Baden-Württemberg Stefan Räpple spreekt over “een hackeraanval”. De site wordt momenteel herontworpen om beter bestand te zijn tegen verdere aanvallen, zegt Räpple op Twitter. Leider kam es auf der Seite https://t.co/MMVwx4jNQZ zu einem Hackerangriff, so dass viele Funktionen teilweise oder gänzlich nicht mehr aufrufbar waren. Die Seite wird aktuell überarbeitet um sie vor weiteren Angriffen zu schützen. Wir bitten um Verständnis. Ihr Team Räpple pic.twitter.com/1lDXEw2fvk — Stefan Räpple MdL (@StefanRaepple) October 12, 2018 De AfD wil met de meldpunten een objectief, politiek-neutraal onderwijs afdwingen “zonder AfD-haat”. De Duitse minister van Justitie Katarina Barley (SPD) noemde de sites “een hulpmiddel voor dictatoren”, die haar herinnerde aan Oost-Duitsland onder de communisten en het nazibewind, aldus persbureau Reuters. In een schriftelijk reactie noemt AfD-topman Georg Padzerski de woorden van de minister “volkomen absurd”. “In werkelijkheid zijn deze online portalen nodig in Berlijn, Brandenburg, Hamburg en Nedersaksen.” Volgens Padzerski wordt in vele scholen “een eenzijdig links-groen wereldbeeld verspreid en getolereerd”.
</doc>
<doc id="490" genre="news" gender="?">
Den Herberg wordt dagje vynilplatenbeurs
  Halle - United Scooters en Den Herberg organiseren voor de vierde keer een tweedehands beurs voor vynilplaten in Den Herberg op zondag 4 november van 10uur tot 17 uur. "Vinyl is nog steeds hip. De echte muziekliefhebber van vandaag kiest niet meer voor mp3's en I pod's maar wel voor vynil. In Halle kan men daarvoor terecht bij United Scooters maar voor een uitgebreide tweedehands selectie moet je het toch wat verder gaan zoeken. Daarom is zo'n vynilbeurs een welkome aanvulling", aldus Steven De Cort. "Onze beurs is intussen uitgegroeid tot een vaste waarde in het vinyl -landschap". "De vorige beurs is intussen al anderhalf jaar geleden en we voelen dat er echt wel mensen in Halle en omgeving staan op te wachten. Op de beurs staan gekende standhouwers die we zelf actiever zijn gaan zoeken op andere beurzen in Aalst, Opwijk, Merchtem,...", aldus Steven De Cort. "Ook redelijk wat particulieren zullen aanwezig met privé collecties wat voor kopers altijd interessant is. Bij hen kan je vaak de zeldzamere platen vinden".
</doc>
<doc id="491" genre="news" gender="?">
Ware Gans op huifkarrentocht
  Berendrecht-Zandvliet-Lillo - De Ware Gans Lillo organiseerde gisteren zaterdag 20 oktober voor het eerst een huifkarrentocht door Berendrecht en Zandvliet. Een 45-tal leden verdeeld over 2 huifkarren namen deel. Halverwege werden ze op een tussenstop aan manege Dennehoeve warm ontvangen door Bart en Sabrina. Alles werd afgesloten met een lekkere breugeltafel. Een fantastische 1e keer! Voor herhaling vatbaar. 
</doc>
<doc id="492" genre="news" gender="?">
'Weken alleen gekookte rijst', meer hulpvragen bij armoedebestrijders
 "Honger in Nederland, kun je het je voorstellen?", vraagt Claudia Brugman. Ze leefde tien jaar in armoede en had soms weken niets anders te eten dan gekookte rijst. Als ik iemand op straat een broodje zag eten, dacht ik: zal ik dat broodje uit z'n handen rukken? Ik deed het niet, want daar ben ik dan weer te netjes voor." Brugman is zeker niet de enige. De afgelopen jaren is het aantal mensen dat aanklopten bij particuliere organisaties die armoede bestrijden, flink gestegen. Tussen 2013 en 2017 steeg het percentage Nederlanders dat een beroep deed op bijvoorbeeld de Voedselbank, Stichting Leergeld of No Budgetrestaurants met 18 procent, blijkt uit onderzoek van Stichting Armoedefonds. Het gaat vaak om mensen die langdurig werkloos zijn, in de schulden zitten of door eenzaamheid, een echtscheiding of ziekte in de problemen zijn geraakt. Ook Brugman belandde door zo'n combinatie van factoren in de financiële problemen. Ze trouwde toen ze 19 jaar was, maar haar man ging er vandoor. Met een andere vrouw en het geld van het bedrijf dat zij had opgebouwd. "Toen zat ik opeens met enorme kosten voor advocaten en een torenhoge schuld. Ik klopte aan bij de bijstand, maar daar werd ik zo ongeveer behandeld als een crimineel. Daar ga ik dus nooit meer naartoe, dacht ik toen." Volgens Brugman zijn overheidsinstanties gericht op efficiëntie en het stipt uitvoeren van protocollen. Om die reden zoeken steeds meer mensen steun bij particuliere hulpverleningsorganisaties, zo blijkt uit onderzoek van Stichting Armoedefonds. "Dat snap ik wel, want het verschil tussen particuliere hulp en hulp van een overheidsinstantie is menswaardigheid." Ze is zelf ook begonnen met iets wat op hulpverlening lijkt, al wil ze het zelf niet zo noemen. Straotpraot heet het in plat Utrechts. "Toen ik weer een beetje uit de armoede was opgekrabbeld, ben ik de straat op gegaan, met een thermoskan koffie, een klaptafeltje en een stoel. Die zette ik naast een bushalte neer en dan keek ik wat er gebeurde." Sommige mensen vonden dat vreemd, maar uiteindelijk raakte ze toch aan de praat, zegt Brugman. "Ieder mens heeft zijn eigen verhaal en dan hoor je ook best schrijnende dingen." Haar buurt rond de Amsterdamsestraatweg in Utrecht kent veel armoede. "Laatst hoorde ik het verhaal van een vrouw die nog maar 2,34 euro had om een hele week van te leven. Dat deed me denken aan de tijd dat ik zelf nog straatarm was. Dan was mijn fiets gestolen en moest ik tweeënhalf uur lopen, heen en terug naar mijn werk. Dat soort situaties zijn er vandaag dus ook nog steeds. Soms kan ik mensen helpen door ze informatie te geven, vaak blijft het ook gewoon bij dat babbeltje en neem je een stukje van de eenzaamheid weg."
</doc>
<doc id="493" genre="news" gender="?">
Jaarmarkt brengt veel volk op de been
  Sint-Pieters-Leeuw - De jaarmarkt betekende opnieuw feest in het dorpscentrum van Ruisbroek. Voor het eerst werd de animatie met optredens en kraampjes van verenigingen gecentraliseerd op het Stationsplein. Bij gezinnen met kinderen genoten ook de diernwedstrijden veel bijval. Aand e sporthal had meteen ook de vijfde editie plaats van Ruisbroek loopt door de Beemd en langs het kanaal.
</doc>
<doc id="494" genre="news" gender="?">
“Markt allicht open op 15 oktober”
  Lede - Maandag stonden al enkele wagens geparkeerd op de Markt, maar dit is niet de bedoeling: er moeten immers nog enkele werken gebeuren alvorens de Markt volledig kan opengesteld worden. “Deze week worden de uitzettingsvoegen gezaagd,” vertelt ingenieur Stijn Verbeken van de Technische Dienst. “Vandaag (maandag, red) achter Huize Moens, morgen achter de kerk en nadien volgt de rest. Tenminste als het weer het toelaat kan dit deze week worden afgerond. Anders volgende week nog enkele dagen. Laat ons zeggen dat - wellicht ten laatste - op 15 oktober de Markt open kan.” Het straatmeubilair zoals de zitbanken, fietsbeugels, vuilnisbakken wordt eind oktober geleverd en moet dan nog geplaatst worden. “Volgende week starten we met de beplanting en verder komen er nog de wegmarkeringen, de zebrapaden en de haaientanden.”
</doc>
<doc id="495" genre="news" gender="?">
Koeman selecteert vier debutanten voor Nederlands elftal
 Arnaut Danjuma Groeneveld en de PSV’ers Denzel Dumfries, Pablo Rosario en Steven Bergwijn zijn voor het eerst geselecteerd. Het Nederlands elftal gaat de Nations League-wedstrijd tegen Duitsland en het oefenduel tegen België in met vier nieuwe gezichten: Arnaut “Danjuma” Groeneveld van Club Brugge, en de PSV’ers Steven Bergwijn, Pablo Rosario en Denzel Dumfries. Vooral de selectie van die laatste is verrassend: de rechtsback van PSV zat in tegenstelling tot de andere drie debutanten niet bij de voorselectie die Ronald Koeman vorige week presenteerde. De in Nigeria geboren Groeneveld is nog geen heel bekende naam in Nederland. De aanvaller heeft maar één seizoen in de Eredivisie gespeeld maar blinkt nu uit bij zijn nieuwe werkgever, de Belgische topclub Club Brugge. Oranje speelt volgende week zaterdag in Amsterdam tegen Duitsland de tweede groepswedstrijd uit de Nations League. Het eerste duel in dat toernooi werd vorige maand met 1-2 verloren van wereldkampioen Frankrijk. Drie dagen na de wedstrijd tegen Duitsland oefent Koeman met zijn ploeg in Brussel tegen België, de nummer drie van het laatste WK.
</doc>
<doc id="496" genre="news" gender="?">
Kinderen, ouders en huiswerk
 Huiswerk bezorgt heel wat gezinnen spanningen. Het roept vragen op als: is huiswerk maken zo belangrijk? Mag ik mijn kind helpen bij het maken van huiswerk? Hoe lang moeten we bezig zijn met het huiswerk?... School- en klinisch psycholoog Robbin Willems geeft al jaren huiswerkbegeleiding. Hij geeft een antwoord op al deze vragen en geeft meer uitleg over hoe ouders kinderen kunnen ondersteunen bij het maken van huiswerk. Wie ? Robbin Willems (Psycholoog) Waar ? Gemeentehuis (Raadzaal) , Gemeenteplein 1, 3798 Voeren Wanneer ? Woensdag 10 oktober 2018 19u.30 – 21u.30 Inschrijven : info@devoor.be of 043 381 99 40
</doc>
<doc id="497" genre="news" gender="?">
Niet Roland, maar Gauthier Defreyne wordt burgemeester
  Gistel - Dat vader en zoon Defreyne (Open VLD) samen intensief campagne voerden was niet toevallig, zo blijkt nu. Door een voorakkoord met CD kon Roland geen mandaat opnemen, en dus stoomde hij Gauthier klaar om burgemeester te worden. Met succes. De geschiedenis herhaalt zich. 2006: burgemeester Roland Defreyne (Open VLD) belandt na 12 jaar in de oppositie, ondanks een voorakkoord. 2018: burgemeester Bart Halewyck (CD) belandt na 12 jaar in de oppositie, ondanks een voorakkoord. Met telkens SP.A en N-VA als lachende derden, die mee in de coalitie stappen. Open VLD is de winnaar van de afgelopen verkiezingen. De liberalen stijgen met 7,4 procent en zijn met tien zetels de grootste partij in Gistel. Met 2.302 voorkeurstemmen won Roland Defreyne de onderlinge strijd met huidig burgemeester Bart Halewyck (1.521 stemmen). Niets leek in de weg te staan om Roland opnieuw burgemeester te maken. Althans, dat dacht iedereen. Achter de schermen tekende Defreyne in 2016 echter al een voorakkoord op vraag van CD Daarin stond ook dat hij geen mandaat zou opnemen. Defreyne cijferde zichzelf weg, om zijn partij uit de oppositie te halen. “Goeie leiders zorgen op tijd voor opvolging”, zegt Roland. Vanaf dat moment wist hij dus al dat hij noch burgemeester, noch schepen zou worden. In eender welke coalitie. Dat hij de afgelopen maanden samen met zijn zoon Gauthier (29) intensief campagne voerde was dus niet toevallig. Hij wilde zijn zoon klaarstomen voor het grote werk. Dat was in eerste instantie als kandidaat-schepen in een coalitie met CD Maar tijdens de verkiezingsuitslagen stelde Open VLD vast dat er meer in zat. “Onze achterban had het moeilijk dat we ondanks een overwinning enkel schepenposten zouden binnenhalen”, vertelt Roland. En dus verliet hij zondag het CD, op zoek naar een andere coalitie. Ver moest Defreyne niet zoeken, want ook met N-VA en SPA werd er dit jaar een – weliswaar mondeling – akkoord bereikt. “Beide partijen zijn in 2018 naar ons gestapt omdat het niet meer boterde tussen de meerderheidspartijen. We hebben gegokt om het hoogst haalbare te ambiëren: de burgemeesterzetel en drie schepenen”, zegt Roland. Met succes. Dries Depoorter, Geert Deschacht, en Ann Bentein worden schepen. Gauthier Defreyne wordt (29) wordt de nieuwe burgemeester. Vanop een tiende plaats haalde hij de tweede meeste stemmen (1.282) van de partij. Het resultaat van een intensieve campagne met zijn vader. “Het is nogmaals bewezen dat in de politiek een naam niet onbelangrijk is. We hebben samen meer dan 5.300 Gistelnaars bezocht”, zegt Roland. Zoon Gauthier zit er nog wat onwennig bij. “Dit resultaat had ik nooit durven dromen”, zegt hij. “Maar we zijn er klaar voor. Ik heb de politiek met de paplepel meegekregen, en zal me de komende drie maanden voorbereiden om burgemeester te worden. En mijn papa staat altijd klaar om mij met raad bij te staan”. Wim Aernoudt (N-VA) vervolledigt het schepencollege, Michel Vincke (SP.A) wordt voorzitter van het Bijzonder Comité, Wim Gevaert (Open VLD) wordt gemeenteraadsvoorzitter.
</doc>
<doc id="498" genre="news" gender="?">
Workshop ‘honing’ in bibliotheek Bekkevoort
  Bekkevoort - Vormingplus Oost-Brabant organiseert dinsdag 6 november in Bekkevoort een workshop over het ‘wondermiddel honing’. Info en inschrijven: www.vormingplusob.be 
</doc>
<doc id="499" genre="news" gender="?">
NRC checkt: ‘Vertrouwen in de journalistiek op historisch dieptepunt’
 Dat schreef journalist en schrijver Joris Luyendijk in een promotietekst voor zijn nieuwe theatershow. In het theatercollege Het zijn net mensen 2.0 bekijkt schrijver en journalist Joris Luyendijk hoe de nieuwsmedia zijn veranderd twaalf jaar na het verschijnen van zijn bestseller over journalistiek, Het zijn net mensen . De promotietekst op de website van organisator Haagsch College meldde : „In het hele Westen [ligt] het vertrouwen in de journalistiek op een historisch dieptepunt.” Luyendijk zegt niet meer te weten waar hij de bewering op baseerde. We bekijken zes grootschalige , vaak geciteerde onderzoeken naar vertrouwen in instituties in binnen - en buitenland . Die laten al jaren zien dat het vertrouwen in de media in de meeste westerse landen op een laag niveau ligt. Samen met de politici, financiële instellingen en andere instituties waarbij deelbelangen en opvattingen centraal staan, behoren media tot de minst vertrouwde instituties. Rechters, politie en leger worden het meest vertrouwd. De studies tonen de laatste jaren een dalende trend. In de Trust Barometer van onderzoeksbureau Edelman halen media de laatste twee jaar de laagste scores in zeven jaar. Gemiddeld heeft nu 39 procent van de burgers in westerse landen vertrouwen in de media. Tussen 2012 en 2016 schommelde dat percentage tussen de 40 en 43 procent. Historisch laag is het wantrouwen echter niet. In de geraadpleegde onderzoeken stijgt of stabiliseert het vertrouwen in de pers dit jaar ten opzichte van vorig jaar. De studies, uitgevoerd onder tienduizenden respondenten, geven een gedeelde oorzaak voor het toegenomen wantrouwen: sociale media trekken het gemiddelde naar beneden. Daartegenover staat een toegenomen vertrouwen in traditionele media. Zo meldt de Eurobarometer dat sinds 2012 het vertrouwen in radio, televisie en geschreven pers in de meeste Europese lidstaten is gestegen, terwijl het vertrouwen in „internet” en sociale media over de hele linie daalde. De bewering van Luyendijk gaat over „de journalistiek”, een term waar alleen onderzoeksbureau Edelman letterlijk naar heeft gevraagd. Dat vertrouwen piekt de laatste jaren flink. Volgens het onderzoek heeft 59 procent van de wereldbevolking vertrouwen in „journalistiek”, de hoogste score in zeven jaar. Als verklaring wordt gegeven dat in tijden van nepnieuws en populistische aanvallen op de pers het belang van traditionele journalistiek meer wordt onderkend, en in de slipstream ook het vertrouwen in ouderwetse ‘journalistiek’ toeneemt. Nadat NRC hem benaderde, heeft Luyendijk de tekst van de website laten halen. „Ik pleit in mijn voorstelling juist voor gezonde scepsis, dus een middenweg tussen te veel vertrouwen en verlammende hyperkritiek. Dat had ik toen ik de tekst zeven maanden geleden schreef nog niet helder.” Luyendijk ziet zijn „fout” als „bewijs dat je niet alles zo maar moet geloven wat je leest op een website die stelt dat je niet alles zomaar moet geloven.” Ligt het vertrouwen in de journalistiek in het Westen op een historisch dieptepunt? Nee, volgens onderzoeksbureau Edelman, dat specifiek deze term onderzocht, stijgt het juist. In het Westen hebben burgers volgens meerdere studies steeds meer vertrouwen in traditionele media. Maar als er naar álle media wordt gevraagd laten de studies wel een dalende trend zien – die in 2017 een dieptepunt bereikte en dit jaar weer licht steeg. Die wordt veroorzaakt door een toegenomen wantrouwen in nieuws op sociale media. Alleen als we in Luyendijks bewering ‘journalistiek’ beschouwen als synoniem voor ‘media’ en ‘pers’ en de lichte stijging in het vertrouwen dit jaar over het hoofd zien, valt er wat voor te zeggen. We beoordelen de stelling als grotendeels onwaar.
</doc>
<doc id="500" genre="news" gender="?">
Oekraïense gemeenschap viert 70 jaar immigratie
 De bijeenkomst in C-mine werd georganiseerd door de Ambassadeur van Oekraïne in België, H.E. Mykola Tochytskyi, en de ereconsul van Oekraïne in de Provincie Limburg, Kris Beckers. Eregast was burgemeester van Genk Wim Dries. Die laatste onderstreepte hoe de Oekraïense gemeenschap in België een belangrijke rol speelde in de culturele diversiteit van de regio. Samen met de Oekraïense ambassade in België werd er tijdens het feest een eerbetoon gebracht aan de Oekraïense integratie in Limburg: meer dan zeventig jaar geleden vestigde de Oekraïense gemeenschap zich hier. Daarnaast werd tijdens de bijeenkomst ook de dertigste verjaardag van de katholieke Oekraïense kerk in Genk gevierd. Kunstenaars en voetballers De directeur van de bilaterale afdeling van het ministerie van Buitenlandse Zaken van Oekraïne, Vasyl Khymynets, woonde het evenement bij in het kader van zijn werkbezoek en uitte ook zijn beste wensen aan de Oekraïners in België. Speciale gast van de avond was de bekende kunstenaar Roman Minin, niet alleen in Oekraïne bekend, maar ook in Europa met zijn tentoonstelling en een 'Tempel van Mijnwerkers'. Onder vooraanstaande gasten was ook Ruslan Malinovsky aanwezig, een van de beste Oekraïense voetballers in België. Gemeenschappelijke toekomst “De Oekraïense gemeenschap in België blijft ernaar streven haar nationale identiteit en spirituele identiteit te behouden in een buitenlandse omgeving”, klinkt het bij ereconsul van Oekraïne Kris Beckers. “Vele jaren heeft de Oekraïense diaspora in België ertoe bijgedragen dat Oekraïne onafhankelijk werd en vandaag sluiten zij zich aan bij de oprichting van een moderne democratische staat.” Dit evenement ter ere van 70 jaar lange integratie heeft perfect de nauwe band bevestigd die de Oekraïense gemeenschap in Limburg heeft met haar moederland en de Belgische samenleving. “Wij hopen dat deze bijeenkomst een jaarlijks weerkerend evenement kan worden. Dat helpt ons niet alleen om naar het verleden te kijken, maar ook om een gemeenschappelijke toekomst te zien”, besluit Beckers.
</doc>
<doc id="501" genre="news" gender="?">
VIDEO. Nachtelijke stoeipartij gaat viraal
  Huldenberg - De nachtelijke stoeipartij van twee pluizige bevers krijgt veel bekijks op het internet. Via een cameraval heeft natuurliefhebber Jill Debecker van Natuurpunt Druivenstreek twee bevers vastgelegd die een potje worstelen in de Ijse. Of het gaat om een gevecht of een liefdesspel, is niet duidelijk. “Om zulke beelden te maken moet je veel geluk hebben”, aldus Debecker. Samen met haar man Wim heeft ze enkele camera’s met bewegingssensoren geplaatst aan de Ijse. “Onze camera’s staan er inmiddels een half jaar, en we hebben al vele dieren zien passeren. Al zijn niet alle beelden even geslaagd. Voor elke tweehonderd opnames hebben we er slechts vijf die we bruikbaar vinden.”  De beelden van de stoeiende bevers, waren voor Debecker een aangename verrassing. “Bevers zijn een bedreigde diersoort. Wat ze aan het doen zijn weet ik niet zeker. Er zijn drie burchten in de buurt, dus het is goed mogelijk dat het rivalen zijn. Of spelende minnaars, wie weet.”  Volgens Debecker gaat het hier wellicht om afstammelingen van de twintig bevers uit de Duitse deelstaat Beieren, die in 2003 illegaal zijn losgelaten in de vallei van de Dijle en de Laan. De uitzetting doorkruiste toen de plannen van de overheid om op een gecontroleerde en verantwoorde wijze de diersoort te herintroduceren. Koen De Smet, toenmalig diensthoofd van afdeling Natuur, verklaarde aan Knack dat ‘wat een geweldig project ‘pro bever’ had kunnen worden, door de ondoordachte actie van een paar cowboys in de illegale sfeer is terecht gekomen’.  Debecker is tevreden dat de beelden veelvuldig bekeken worden, al hoopt ze dat de bevers geen ongewenst bezoek krijgen. “Het is belangrijk dat deze dieren zo min mogelijk gestoord worden”, zegt ze. “Ik ben blij dat de video zoveel bekijks krijgt, maar wil de mensen wel op het hart drukken om niet op zoek te gaan naar hun burcht.” 
</doc>
<doc id="502" genre="news" gender="?">
“Koken voor kinderen” blijft een succes
  Beersel - In de brede waaier aan activiteiten die Gezinsbond Dworp Huizingen jaar na jaar organiseren, heeft “Koken voor kinderen” al een stevige reputatie verworven. Ook dit jaar waren er heel wat kinderen tussen 6 en 12 jaar op de afspraak. “Koken voor Kinderen”, georganiseerd door de Kinderclub van Gezinsbond Dworp vond plaats in zaal Ons Huis te Dworp. De kinderen konden er niet alleen lekker leren koken, ze konden ook genieten van de projectie van een mooie film. Op “Koken voor Kinderen” kwamen deze laatste, tussen 6 en 12 jaar, met een snijplankje, niet te scherp aardappelmesje, een keukenhanddoek, een schort of oud-T-shirt van mama of papa, om zelf een en ander voor te bereiden, klaar te maken en van te genieten. Groenten werden schoongemaakt en gesneden, nadien kon een volledig, eenvoudig maar lekker, menu worden opgediend., waar een lekker dessert niet ontbrak. Enkele deelnemers van vorig jaar gaven mee dat zij thuis al af en toe mochten helpen. Anderen gingen “het vragen”. De meesten vonden het wel leuk en komen volgend jaar zeker terug. Na afloop van de kookles konden de kinderen nog genieten van een mooie film.  
</doc>
<doc id="503" genre="news" gender="?">
Travel, Fashion & Dance voor het goede doel
  Dendermonde - Op 13 oktober combineren GymMAX en LetsBook reizen, mode en dans in één evenement in Hangar 43. 's Namiddags is er een reisbeurs, 's avonds een modeshow met dansoptredens. De opbrengst gaat volledig naar de Borstkliniek van az Sint-Blasius en het kinderrevalidatiecentrum UZ Gent. De initiatiefnemers zijn dansvereniging GymMAX DANCE en reisbureau LetsBook. "We bleken allebei plannen te hebben om iets te organiseren voor en met de lokale handelaars", zegt Peter De Bruyne van GymMAX DANCE. "Omdat we ook creatief op dezelfde golflengte zaten, besloten we de handen in mekaar te slaan." De lokale handelaars zijn vooral betrokken in het avondgedeelte: een modeshow met kleding en schoenen, gepresenteerd door topmodellen. "De dansacts zijn speciaal voor deze show ontworpen, sommige zelfs in overleg met de handelaars. Er wordt immers gedanst op een catwalk van 2 meter breed, een heel ander gegeven dan op een podium", volgens Danny Verneirt, choreografe van GymMAX DANCE. "Meer dan 30 dansers zullen hun opwachting maken. Er is zelfs speciale kledij uit Amerika overgekomen voor dit event." De interactieve reisbeurs is een nieuw concept. "Meer dan 20 reisprofessionals nemen de bezoekers mee op ontdekkingstocht langs nieuwe en verrassende bestemmingen", zegt Lieven De Coninck, zaakvoerder van LetsBook.Be. "Op het event zullen er niet alleen infostandjes zijn, ook lezingen, presentaties, en de nieuwste trends binnen de reissector komen aan bod. Dé gelegenheid om inspiratie op te doen". De reisbeurs start om 13 uur, de modeshow om 20.30 uur, Veronique De Cock presenteert. Meer info op de Facebookpagina van Gymmax Dance. 
</doc>
<doc id="504" genre="news" gender="?">
Vraag bij de bakker zonder blozen om een ‘boezem’ (en steun er de strijd tegen kanker mee)
  Nevele / Deinze -  Luc Welvaert stelde opnieuw vol trots zijn ‘boezembrood’ voor. De opbrengst van de verkoop gaat naar Kom op tegen Kanker. “Deze op het eerste gezicht ludieke actie heeft wel degelijk een grote impact”, zegt professor gynaecologie Depypere van het UZ in Gent.  Luc Welvaert stelde opnieuw vol trots zijn ‘boezembrood’ voor. De opbrengst van de verkoop gaat naar Kom op tegen Kanker. “Deze op het eerste gezicht ludieke actie heeft wel degelijk een grote impact”, zegt professor gynaecologie Depypere van het UZ in Gent. Voor het tweede jaar op rij zullen de Oost-Vlaamse bakkers verkopen ten voordele van Kom op tegen Kanker. “De actie loopt van 1 november tot 1 december”, zegt initiatiefnemer Luc Welvaert. “De opbrengst van de actie gaat naar een onderzoek over borstkankerpreventie. We startten de actie vorig jaar omdat een goede vriendin van ons getroffen werd door de ziekte. Ze is nu gelukkig volledig hersteld.” Grote impact Het onderzoek dat ondersteund wordt met de verkoop van het boezembrood spitst zich toe op het zwangerschapshormoon. “We ontdekten dat vrouwen die ooit zwanger waren een kleinere kans hebben op borstkanker dan vrouwen die nooit zwanger waren”, legt professor gynaecologie Herman Depypere van het UZ Gent uit. Succes “Dus onderzoeken we nu of het toedienen van dat zwangerschapshormoon een gunstig effect heeft op de bestrijding van de vreselijke ziekte die borstkanker is. Ons onderzoek wil vooral het welzijn van vrouwen bevorderen. We zijn de bakkers heel dankbaar dat ze ons met hun actie een financieel duwtje in de rug geven. Hun op het eerste gezicht ludieke actie heeft wel degelijk een grote impact.” De actie was vorig jaar een groot succes. Welvaert: “We brachten meer dan 7.000 euro in de lade. Toen deden 81 bakkers mee. Dit jaar hopen we op meer dan honderd deelnemers. De teller staat voorlopig op vijftig, maar aangezien de actie pas over negen dagen start, is er nog tijd voldoende om in te schrijven.” De enige voorwaarde voor deelnemende bakkers is dat het boezembrood een bruin brood moet zijn. “Dat zorgt voor wat uniformiteit en bovendien heeft elke bakker dat in zijn assortiment”, zegt Welvaert. “Het boezembrood weegt ongeveer 600 gram en wordt gemaakt door twee deegbollen die elk een borst voorstellen. Net voor het bakken wordt het deeg afgewerkt met bloem. Op die manier lijkt het brood, eens gebakken, op een boezem. De richtprijs is drie euro. Een halve euro daarvan wordt geschonken aan het onderzoek.” “Bakkers die nog willen meedoen met de actie, sturen best een mailtje naar bakkerij.welvaert@skynet.be Mensen die het boezembrood willen proeven vinden een lijst met de deelnemende bakkers op http://bakkersoostvlaanderen.be”, besluit Luc.
</doc>
<doc id="505" genre="news" gender="?">
19 jongeren aan de slag bij stadsdiensten tijdens YOUCA Action Day
  Vilvoorde - Op 18 oktober vindt de YOUCA Action Day plaats in Vlaanderen. Op deze dag zullen meer dan 15 000 Vlaamse jongeren een dag aan de slag gaan bij een werkgever van hun keuze. Hun verdiende dagloon (50 euro) zal gestort worden aan een goed doel. Stad Vilvoorde wil dit geweldige initiatief ondersteunen, en biedt alvast 19 scholieren een plaats aan binnen de stadsdiensten.  Zij zullen onder andere aan de slag gaan bij de bibliotheek en diensten jeugd, sport, cultuur en evenementen, gelijke kansen, openbaar domein en mobiliteit, en ook in het stedelijk basisonderwijs. Via deze weg zal stad Vilvoorde ongeveer 1 000 euro bijdragen aan het goede werk van YOUCA, dit op initiatief van de Vilvoordse Raad van Internationale Solidariteit (VRIS). Schepen Fatima Lamarti reageerde heel positief op het idee: “Er is veel leed in de wereld, waar wij met een kleine bijdrage een groot verschil kunnen maken. Door deelname aan de YOUCA-dag helpen we niet alleen mensen in nood, maar helpen we ook onze enthousiaste en goedhartige jongeren de weg vinden naar het belang van solidariteit.”
</doc>
<doc id="506" genre="news" gender="?">
Huub Stapel speelt King Lear gedreven
 Recensie  Het spel in King Lear van Toneelgroep Maastricht is sterk, de regie wat minder. Theater ‘Ze had altijd al een zachte stem”, fluistert de oude koning Lear bij het dode lichaam van zijn jongste dochter, Cordelia. Ondanks alle waanzin en gekrenkte trots hoopt hij op een wonder, maar vergeefs. Haar zachte stem zwijgt voorgoed. Deze verstilde scène aan het slot is een van de allermooiste uit King Lear door Toneelgroep Maastricht met een gedreven acterende Huub Stapel in de hoofdrol. In de regie van Servé Hermans is Shakespeares tragedie grauw en grimmig. De première vond zaterdagavond plaats in de gloednieuwe Papyruszaal van Theater aan het Vrijthof. Wilfried de Jong als de nar gooit in de openingsscène een microfoon hoog in een bunker, waar Lear aantreedt om zijn rijk te verdelen onder zijn drie dochters in ruil voor een liefdesverklaring. Hij rolt een schoolkaart van Limburg open: dat deel krijgt de oudste, dit de middelste. En Cordelia, de jongste? Die liegt niet uit vleierij en Lear verstoot haar. Stapel, gekleed in hardblauwe generaalsjas, zet meteen de toon: hard, opvliegend, nooit de lieve oude man zoals eerdere Lears. Zijn ongeduld spreidt zich als een bloedvlek uit. Het verhaal is feitelijk glashelder, toch maakt Hermans er af en toe een nodeloos omslachtige regie van. Er zitten flauwiteiten in als een oorlogsvliegtuigje dat met een berkenboom als luchtafweergeschut wordt bestookt. En meer grollen die niet passend zijn bij het drama. De dochters Goneril (Sylvia Poorta) en Regan (Mieneke Bakker) zijn zó serpentachtig, dat ze eendimensionaal worden. Juist als ze fataal-verleidelijk waren geweest, werkte hun geveinsde vaderliefde sterker. Elisabeth De Loore als Cordelia heeft weliswaar een kleine rol, maar daarin excelleert ze, puur en beheerst. Ook Porgy Franssen als Gloster, wiens ogen uitgestoken worden, geeft zijn rol een oprechte tragiek. Als hij met zijn eigen, ook al verstoten zoon Edgar alias Arme Tom tastend naar de uiterste rand van de kliffen van Dover doolt, is dat indrukwekkend: de toeschouwer ziet de duizelingwekkende diepte voor zich. Franssen acteert zo knap alsof hij die diepte ook ziet, in zijn blindheid. In veel regies van King Lear is het spiegelverhaal van Gloster en zijn zonen sterk bekort. Nu is dat anders: Dirk Roofthooft als Arme Tom krijgt in de laatste bedrijven alle ruimte zijn personage vol radeloos verdriet en gekte uit te beelden. Hij maakt groteske bewegingen en raaskalt over demonen die hem achtervolgen. Toch is hij scherp van geest in zijn gespeelde waanzin. Aan het slot hult hij zich in de koningsmantel en spreekt hij met rauwe, doorleefde stem zijn verwachtingen uit over een nieuwe tijd die „hopelijk getuigt van erbarmen”. De oude Lear voelt zich aangetrokken tot deze Tom die zich verschanst tussen berkenbomen en daarbij verstikkend mooi Heartbreak Hotel zingt: „ I’m so lonely I could cry .” Stapel vraagt de eenzame Tom of hij dochters heeft die hem met „waanzin hebben geslagen”. Dit is een groots spelmoment, net zoals die tussen Lear en Cordelia. Omdat er menselijke waarachtigheid uit spreekt temidden van te veel overdaad.
</doc>
<doc id="507" genre="news" gender="?">
Australiërs protesteren tegen reclame op Sydney Opera House
 Duizenden demonstranten protesteerden dinsdag bij het Sydney Opera House tegen het gebruik van het dak voor een reclame voor een paardenrace. Het is het meest iconische gebouw van Australië, het Sydney Opera House. Met zijn kenmerkende expressionistische ‘zeilen’ als dak, ontworpen door de Deense architect Jørn Utzon, staat het gebouw al ruim tien jaar op de werelderfgoedlijst van Unesco. Maar die witte zeilen zijn de afgelopen week onderwerp van een verhitte discussie in Australië. Dinsdag verzamelden zich volgens persbureau AP zelfs duizenden demonstranten voor het wereldberoemde gebouw. Zij willen niet dat het dak van het operahuis gebruikt wordt als billboard. De eigenaar van het gebouw, de regering van de deelstaat New South Wales, projecteerde dinsdagavond namelijk een enorme reclame op het dak voor de Everest Cup, de grootse paardenrace ter wereld die voor het tweede jaar op rij wordt gehouden. Demonstranten riepen dinsdagavond (Australische tijd) “schande” en probeerden met zaklampen de projectie te verhinderen. De tegenstanders zien dit als de commercialisatie van werelderfgoed. Ook de directeur van het operahuis vindt dat het iconische dak van het gebouw niet gebruikt moet worden voor commerciële doeleinden. Louise Herron zei vrijdag tijdens een uitzending van de radozender 2GB: “Dit is geen billboard.” Meer dan 250.000 mensen tekenden daarna een petitie waarmee zij hun steun uitspraken voor Herron. Maar de premier van de Australische deelstaat New South Wales gaf toch toestemming voor de tien minuten durende projectie van de reclame. Tegenstanders van de gokindustrie zeggen dat dit het bewijs is van de macht van de paardenrace-industrie. Premier Scott Morrison kwam de organisator van de paardenrace Racing NSW te hulp en vroeg zich vrijdag op 2GB af “waarom men zo moeilijk doet”: “Het is niet alsof ze het schilderen. Dit is een van de grootste evenementen van het jaar. Waarom gebruiken we dan niet het grootste billboard dat we hebben?” De populaire radiohost Alan Jones van 2GB, uitgesproken voorstander van de racereclame, riep tijdens een uitzending op tot het ontslag van directeur van de opera Herron. Daarna liepen de gemoederen nog verder op. Toch is het niet voor het eerst dat iets op het gebouw wordt geprojecteerd. Eerder werden er ook wel eens artistieke projecties getoond op het dak van het operahuis, en in 2015 werd het logo van het nationale rugbyteam van Australië op het dak geprojecteerd.
</doc>
<doc id="508" genre="news" gender="?">
BOK en Muiletrekkers repeteren voor nieuw toneelseizoen
  Glabbeek - BOK Bunsbeek en De Muiletrekkers in Glabbeek bereiden nieuwe producties voor. De Muiletrekkers zochten nog een tiener voor een rol maar zijn nu voltallig. Zij spelen de laatste twee weekends van januari in De Roos. Het gezelschap bereidt zich voor op . Het stuk van Mark De Bie brengt de familie Van Appels in haar een café tot leven. Zoon André wint het juniorenkampioenschap wielrennen. Maar tante Melle zit dood in haar zetel terwijl hij de aankomstlijn overschrijdt. BOK vzw kiest voor van Franck Didier (regie Wim Mertens) in het PCke in Bunsbeek op 16, 17, 21, 23, 28, 30 november en 1december. Over Madame Remi die met vreselijke tandpijn bij de tandarts maar niet aan de beurt komt. Tickets gaan al vlot de deur uit: beschikbaar via De Korenbloem uit Hakendover opent in de regio het toneelseizoen met van Herman Vets. Regisseur is Kevin Caers. Er staan vier opvoeringen op de kalender, in het Ontmoetingscentrum in Hakendover op 1, 2, 3 en 4 november. Het verhaal gaat over twee neven, op dezelfde dag geboren. Oud geworden besluiten ze om uit het leven te stappen. Ze blikken terug op hun leven. Op vrijdag 9 en zaterdag 10 november speelt De Heidebloem in de stadsschouwburg (20 uur) de komedie van Hilde Vleugels . Op het antieke boerderijtje van Frans en Marie komen vier psychiatrische patiënten ontstressen. Ze kennen geen jota van de boerenstiel... Het stuk is vorig jaar ook door de kring uit Bost opgevoerd.
</doc>
<doc id="509" genre="news" gender="?">
Amerikaanse aartsbisschop stapt op om misbruikschandalen
 Kardinaal Wuerl zou van seksueel misbruik beschuldigde priesters in bescherming hebben genomen. De paus heeft zijn ontslag aanvaard, maar verdedigt de hooggeplaatste geestelijke wel. Paus Fransiscus heeft het ontslag aanvaard van een prominente Amerikaanse aartsbisschop naar aanleiding van twee misbruikschandalen binnen de Katholieke Kerk. Kardinaal Donald Wuerl (78), de aartsbisschop van Washington D.C., is een van meest prominente geestelijken die zijn functie neerlegt naar aanleiding van wereldwijde onthullingen over seksueel misbruik. Hij mag wel zijn functie behouden in het College van Kardinalen. Het Vaticaan bracht vrijdag een verklaring uit waarin de paus zegt zijn vertrek te accepteren. Wel is Wuerl, een belangrijke bondgenoot van de paus, gevraagd om aan te blijven totdat een nieuwe aartsbisschop is gevonden. Opmerkelijk is dat de paus Wuerl alsnog prijst voor zijn werk binnen de kerk: de geestelijke zou “enkele fouten” hebben gemaakt, maar niet bewust geprobeerd hebben om misdaden toe te dekken. De naam van Wuerl kwam naar voren in een uitgebreid onderzoek van de openbaar aanklager in de staat Pennsylvania in augustus. Daarin werd grootschalig misbruik door zeker driehonderd priesters in de jaren 80 en 90 blootgelegd, en hoe de Katholieke Kerk zorgvuldig de praktijken probeerde toe te dekken. Wuerl zou als bisschop van Pittsburgh tussen 1988 en 2006 van seksueel misbruik beschuldigde priesters in bescherming hebben genomen. Wuerls voorganger in Washington, Theodore McCarrick, moest deze zomer opstappen toen bleek dat hij zeker twee minderjarigen en meerdere volwassen priesterstudenten had misbruikt. Ook van dat misbruik zou Wuerl op de hoogte geweest zijn. De 77-jarige Wuerl hield eerder vol dat zijn rol in het schandaal niet zo groot was als werd voorgesteld, maar de aartsbisschop gaf in september al aan dat hij overwoog toch zijn functie neer te leggen. In een verklaring biedt hij volgens persbureau Reuters zijn excuses aan voor “inschattingsfouten uit het verleden”.
</doc>
<doc id="510" genre="news" gender="?">
Gloednieuwe hondenweide onder de voet gelopen door… paarden: “Hun hoeven hebben alles kapot gemaakt”
  Zedelgem -  De opening van de hondenlosloopweide in Zedelgem is uitgesteld. De reden: enkele ruiters betraden het perkje met hun paarden en daardoor ligt het er helemaal omgeploegd bij. “Jammer voor al het werk van onze vrijwilligers”, zegt de bezieler.  De opening van de hondenlosloopweide in Zedelgem is uitgesteld. De reden: enkele ruiters betraden het perkje met hun paarden en daardoor ligt het er helemaal omgeploegd bij. “Jammer voor al het werk van onze vrijwilligers”, zegt de bezieler. Het moest een feestelijke avond worden voor heel wat honden en hun baasjes dinsdag in Zedelgem. De hondenlosloopweide langs de Diksmuidse Heirweg zou er normaal feestelijk geopend worden. In de voorwaardelijke wijs, want enkele ruiters besloten daar anders over. Zij trokken ongevraagd de weide op en ploegden die op die manier helemaal om. Bezieler en schepen Jurgen Dehaemers (CD) betreurt de feiten. “We zouden hier 's avonds voor de eerste keer openen en dan zie je zoiets”, zegt hij. “Ik kwam 's morgens nog eens naar het laatste werk van onze vrijwilligers kijken. Er waren duidelijk hoeven te zien en die kunnen alleen van paarden met ruiters komen, want de weide is hier anders afgesloten. We hebben dan maar besloten om de opening uit te stellen. Met zoiets kun je de hondenbezitters moeilijk enthousiast maken. Dat is wel heel erg jammer.” Er hadden zich al zo'n dertig baasjes met hun hond ingeschreven om de loopweide te komen inwijden. De meesten werden via e-mail op de hoogte gebracht. “We kunnen maar hopen dat iedereen dat bericht tijdig zal lezen. Er zijn ook mensen die we niet konden bereiken”, zegt Dehaemers. “Maar dit is uiteraard overmacht. Wij hadden alles tot in de puntjes voorbereid. Alleen besliste iemand anders daar toch anders over.” Geen afstel Maar uitstel is geen afstel, dus de hondenlosloopweide zal zeker nog geopend worden. Het was dan ook een werk van lange adem om ze helemaal te installeren. De site langs de Diksmuidse Heerweg werd uit vijf mogelijke locaties gekozen. “We gaan het nu opnieuw tollen en het gras weer aanleggen waar dat nodig is”, zegt Dehaemers. “Onze mensen hadden er heel wat tijd in gestoken om het tijdig klaar te krijgen. Het is enorm jammer om te zien dat dit zomaar tenietgedaan wordt. Vooral voor hen, want het was niet evident om alles op tijd in orde te brengen.” Wanneer de nieuwe opening gepland zal kunnen worden is nog niet bekend. “Dat tollen zal op zich wel snel kunnen gebeuren. Maar ik kan moeilijk inschatten tot wanneer we precies gras kunnen zaaien. Laat ons hopen dat we alles snel in orde kunnen brengen. Dan kan iedereen hier rustig met zijn hond komen ravotten.”
</doc>
<doc id="511" genre="news" gender="?">
Hoe een hedendaagse westerse vrouw uit haar kooi ontsnapt
 Peter Terrin  Ze heeft een kind, een relatie en een goede baan, maar op een dag besluit Astrid, hoofdpersonage in Patricia , niet meer naar huis terug te keren. Een aantrekkelijke roman, schrijft onze recensent (●●●●). Dit is de openingsalinea: ‘Ik trok de deur van het huis dicht. Ik deed het precies zoals altijd, met op het eind een vinnige ruk. Ik liep beheerst het paadje af en ontgrendelde vanaf dezelfde afstand mijn auto. Als de zoon van de overburen in zijn kamer was, zou hem niets opvallen, alles klonk zoals het anders klonk. Ik startte de wagen, deed mijn veiligheidsriem om en reed weg.’ Zo clean, zo helder, zelfbewust, gedecideerd begint Patricia , de deze week verschenen nieuwe roman van de Vlaamse schrijver Peter Terrin (1968). Handelingen. Beschrijvingen. Controle. Alles is wat het lijkt, zo lijkt het. En ondertussen voel je wel dat je romancier Terrin moet wantrouwen. Gauw genoeg blijkt dat er onderhuids meer aan de hand is: Astrid, de vrouw die haar huis verliet en wegreed, heeft iets wat je een zenuwinzinking zou kunnen noemen. Er is een ramp voorgevallen: in de stress voorafgaand aan een groot evenement dat zij organiseert, terwijl ze haar huilende, schreeuwende zoontje Louis in bad deed, legde ze haar telefoon op de badrand, stootte ertegen en verdronk het ding. ‘Mijn telefoon was dood.’ Dood. Een moment later dringt door wat dat betekent: rust. ‘Ik was als het ware van de aardbol verdwenen. Ik voelde me kalm en keek een tijdje naar de zwarte vogels, die ten slotte een voor een wegvlogen.’ Haar zoontje laat ze achter in bad, maar ze gaat voorlopig niet meer terug: iedere minuut die ze weg is, wordt het moeilijker om terug te keren naar de kooi die haar leven was. De puzzelstukjes van een verklaring voor haar ‘ontsnapping’ volgen elkaar op in Astrids mijmeringen: haar dominante echtgenoot, klein kind, stressvolle baan, streberige omgeving. Eenvoudig opgegroeid, ambitieus tot wasdom gekomen, en nu min of meer slachtoffer van de veeleisende wereld, van haar sociale mobiliteit. Alles wijst erop dat Patricia een zedenschets van de gegoede hedendaagse westerse vrouw is, die een cruciale stap naar vrijheid uitprobeert. Dat lijkt een enigszins conventioneel verhaal, zeker voor Terrins doen. Maar het spel met je verwachtingen wordt dan al gespeeld. Want wat betekent die scène waarin Astrid ’s avonds terug nabij huis is, nadat ze haar echtgenoot heeft geschaduwd en achtervolgd (en zich ervan vergewist dat haar zoontje niet verdronken is) en ze terechtkomt op een pad achter de huizen, en in een oplichtend slaapkamerraam zichzélf denkt te zien? ‘Voortdurend was ik de vrouw die door de slaapkamer liep nadat ik mijn juwelen op het kastje had gelegd. Het was ik, Astrid, die op weg naar de badkamer de speld uit mijn haar nam.’ Het duizelt haar en ons – maar algauw schudt ze de zinsbegoocheling en twijfel van zich af. En dan voert haar tocht verder, langs een vriendin van vroeger, een buitenwijk waar ze lastiggevallen wordt door ongure types en vervolgens van hen verlost door een voorbijganger, de jonge fotograaf Roman, met wie ze een poosje optrekt, die ze nadert, met wie ze intiem wordt. Astrid, die al bestraffend aangekeken werd door haar man als ze een avondje uit de band vloog, wentelt zich in vrijheid. Maar ze mijmert ook over haar terugkeer: echt verlost is ze niet. Hoe zou het nú, dagen later, zijn als ze weer huiswaarts keert? Welke smoezen kan ze verzinnen? Ze schrikt bovendien wanneer ze een opsporingsbericht op televisie ziet, voor háár. Zo vrij als ze zich waande, zo bespied voelt ze zich nu – maar erg veel spiedende blikken zijn er nou ook weer niet, moet ze toegeven, niemand lijkt haar te herkennen. Willen ze haar wel écht terugvinden? En waarom staat, weer dagen later, haar naam in een overlijdensadvertentie in de krant? En waarom heet de roman eigenlijk Patricia ? Tegen die tijd, voorbij de helft, is het conventionele er in Patricia wel af. Dan is het duidelijk dat uit met name die raadselen een onvervalste Peter Terrin-roman wordt opgetrokken, en misschien wel zijn aantrekkelijkste tot nu toe. Patricia is een Terrin-roman die je gemakkelijk meevoert, die niet het ostentatief ingenieuze heeft van Post Mortem (2012), en waarop je misschien wat minder hoeft te kauwen dan op Yucca (2016). En waarin nog iets meer spanning zit, iets meer op het spel lijkt te staan, dan in Monte Carlo (2014). Vaste Terrin-waarden – een diepte dankzij raadselachtigheid of zelfs onverklaarbaarheid – zijn gewoon aanwezig, zij het wat onnadrukkelijker. Anders gezegd: Peter Terrin is zo’n schrijver die elke keer dezelfde roman schrijft, maar ditmaal doet hij dat bijna ongemerkt. Signalen van een zinsbegoocheling en een dubbelgangersperspectief kon je wel opmerken, maar ook links laten liggen, zoals Astrid. Pas wanneer het tweede deel aanbreekt, op tweederde, speelt Terrin die troeven uit. En dat doet hij tamelijk verbluffend: het verhaal gaat verder, maar het relaas uit het eerste deel, waaraan je nauwelijks twijfelde, komt dan tegenover een alternatieve werkelijkheid te staan, wat zowel volstrekt verrassend als onontkoombaar voelt. Onder de oppervlakte speelde nóg meer. Maar terugbladeren, zoekend naar puzzelstukken, lijkt zinloos. Vooruit moet je, al ga je misschien vooral voort uit een gevoel van solidariteit met het hoofdpersonage: zij kan ook niet terugkijken en zoeken naar wat ze misschien gemist heeft. ‘Iets wat onmogelijk was, was toch gebeurd. Een mens zoekt naar verklaringen, het is zijn natuur, maar ik vond er geen, ook later niet’, noteert ze. De vrouw voegt zich, toch. En daar vindt de vorm de inhoud, daar raakt de zinsbegoocheling die aan de verteltechniek te danken is, aan het verhaal dat de roman te vertellen heeft. Patricia toont dat ontworteling geen kwestie is van even weglopen, het is een roman over streven en berusting, over keurslijven en rolpatronen; en daarmee wordt het toch ook nog die zedenschets van een hedendaagse vrouw. Door Terrins literaire vernuft wint die alleen maar aan zeggingskracht. Ergens weerklinkt nog wat Peter Terrin vier jaar geleden in een NRC -interview zei: dat zijn toekomstige personages „minder strevend zullen zijn, omdat ze tot meer aanvaarding in staat zijn”. Berustend leek dat, maar dankzij Patricia krijgen ze een omineuze lading.
</doc>
<doc id="512" genre="news" gender="?">
Tien punten moeten de woonmarkt toegankelijker maken voor iedereen
  Tienen -  Mensen in armoede kunnen zich maar zelden een kwalitatieve woning veroorloven. Om die reden ondertekenen alle Tiense lijsttrekkers en heel wat sociale organisaties het charter ‘Wonen in Tienen’. Zo zou de woonmarkt toegankelijk worden voor iedereen.  Mensen in armoede kunnen zich maar zelden een kwalitatieve woning veroorloven. Om die reden ondertekenen alle Tiense lijsttrekkers en heel wat sociale organisaties het charter ‘Wonen in Tienen’. Zo zou de woonmarkt toegankelijk worden voor iedereen. In het Sociaal huis werd het nieuwe charter ‘Wonen in Tienen’ ondertekend. Verschillende sociale organisaties waaronder Riso Vlaams-Brabant, Erm 'n Erm en Bezorgd om Mensen hebben samen met lokale actoren en huisvestingsmaatschappijen de koppen een tijdje bij elkaar gestoken om tot tien actiepunten te komen. In het charter geven ze aan hoe wonen in Tienen voor iedereen toegankelijk kan gemaakt worden. “Het is voor mensen die niet in armoede leven vaak moeilijk om zich dat in te beelden”, zegt Geert Marit van Riso Vlaams-Brabant. “We hebben daarom een onlinespel gelanceerd, www.mijnstemtelt.be, waarbij je in de schoenen komt te staan van een persoon in armoede. Je moet dan keuzes maken om uit de armoede te geraken. We willen daarmee het vooroordeel dat mensen in armoede beter hun best moeten doen, ontkrachten.” Te beperkt aanbod Voor de plechtigheid nodigden ze ook alle lijsttrekkers uit om het charter te ondertekenen. Een van hen wordt de nieuwe burgemeester van de suikerstad en heeft zo zijn of haar engagement vastgelegd op papier. Er waren ook enkele punten die regelmatig door de lijsttrekkers werden aangehaald. De groep die tot het charter kwam, haalt de positieve punten aan, legt de pijnpunten bloot en reikt tegelijk een oplossing aan. “Het aandeel aan betaalbare en goede, kwaliteitsvolle woningen is veel te beperkt in Tienen”, klinkt het bij het collectief. “Daarnaast liggen de huurprijzen op de private huurmarkt te hoog en is het aanbod ook daar te beperkt. Die huizen zijn vaak ook nog slecht geïsoleerd, waardoor de bewoners torenhoge energiekosten hebben. Tegelijk is er wel een goede tendens om huizen beter te isoleren. Daarom willen we dat voor alle huurders via de automatische rechtentoekenning onderzocht wordt of ze in aanmerking komen voor een huurpremie. Daarnaast pleiten we in bepaalde gevallen ook voor een tussenkomt in de energiekosten” “Daarnaast vinden we het ook belangrijk om gezond te wonen”, aldus de opstellers van het charter. “Enerzijds betekent dat dat eigenaars hun huizen goed moeten onderhouden. Vandaag zien we nog te vaak vocht- en schimmelproblemen, waardoor bewoners ziek worden. Maar even goed moeten mensen de mogelijkheid krijgen om op een gezonde, menselijke manier te kunnen wonen. Dat kan door bijvoorbeeld ondersteuning aan te bieden om aan meubels en andere spullen te raken, zodat iedereen zijn of haar huis wat persoonlijk kan inrichten of door goede woonbuurten te creëren waardoor mensen in armoede niet in een sociaal isolement vallen.”
</doc>
<doc id="513" genre="news" gender="?">
Drie garagehouders bundelen de krachten: “Samen beter gewapend voor de toekomst”
  Deinze -  Peugeot Steenbeke en Citroën Verhelst en Tielt Motors besloten recent om de krachten te bundelen en als één groep verder te gaan onder de naam Traxxion.  Peugeot Steenbeke en Citroën Verhelst en Tielt Motors besloten recent om de krachten te bundelen en als één groep verder te gaan onder de naam Traxxion. Tijdens de opening van de gloednieuwe vestiging van Steenbeke en Verhelst in de E. Clauslaan 100 in Astene ( ) kondigde de groep de samenwerking aan. Op alle sites van Traxxion samen werken momenteel 75 medewerkers. De drie merken van de PSA Groupe, DS Automobiles, Citroën en Peugeot treden gezamenlijk naar buiten vanuit het nieuwe complex dat ook uitgerust is met een showroom. “Om de merken Citroën, Peugeot en DS Automobiles in de regio van het Meetjesland, Tielt, Aalter, Deinze en Gent-Noord beter te kunnen vertegenwoordigen, besloten de zaakvoerders van Garage Steenbeke, Citroën Verhelst en Tielt Motors voortaan verder te gaan als één groep”, vertelt Denis Steenbeke. Betere service “Door onze expertise en ervaring samen te brengen kan elke garage voortaan een breder dienstenpakket en een nog betere klantenservice aanbieden. Bovendien zijn we met deze bundeling van krachten beter gewapend voor de toekomst”, lichten Peter Verhelst en Marco Boulez toe. De nieuwe vestiging in Deinze is gelegen in de Emiel Clauslaan 100 in Astene. Garage Steenbeke opende in 1980 de deuren en is concessiehouder van Peugeot met vestigingen in Deinze, Evergem en Waarschoot. Tielt Motors bestaat sinds 1959 en is eveneens officiële verdeler van Peugeot in Tielt. Garage Verhelst tot slot werd opgericht in 1939 en is concessiehouder van Citroën en DS Automobiles met garages in Deinze en Tielt. De nieuwe vestiging in Astene is een modern gebouw langs de belangrijke gewestweg N43. “De toekomst zal uitwijzen welke bestemming eventueel aan de andere vestiging in de Emiel Clauslaan wordt gegeven”, zegt Stéphanie Van Ryckeghem. Naar we intussen vernamen, bestaat de mogelijkheid dat die vestiging kan worden uitgebouwd tot tweedehandsautocentrum.
</doc>
<doc id="514" genre="news" gender="?">
VK gaat techbedrijven extra belasten
 Vanaf 2020 moeten grote techbedrijven extra belasting betalen over de omzet die ze in het VK generen. Nu betalen ze alleen nog maar belasting in het land waar ze gevestigd zijn. Het Verenigd Koninkrijk komt met een nieuwe belasting op het geld dat techgiganten verdienen aan Britse gebruikers van hun diensten. Vanaf april 2020 moeten bedrijven als Google, Facebook en Amazon 2 procent belasting betalen op omzet die ze genereren in het VK. De maatregel, die minister van Financiën Philip Hammond maandag aankondigde bij de jaarlijkse presentatie van de begroting van zijn ministerie, moet de Britse schatkist elk jaar meer dan 400 miljoen pond (450 miljoen euro) opleveren. Om de start-upcultuur in het land niet te beschadigen zijn kleine bedrijven uitgezonderd van de nieuwe taks. De maatregel geldt alleen voor internetbedrijven die een wereldwijde omzet van meer dan 500 miljoen pond hebben. Minister Hammond zegt dat hij deze stap neemt omdat onderhandelingen met andere landen over internationaal op elkaar afgestemde belastingafspraken voor techbedrijven hem te langzaam gaan. “Het is niet vol te houden, noch eerlijk, dat digitale bedrijven een groot deel van hun omzet in het VK kunnen genereren zonder dat ze daar belasting over hoeven te betalen”, zei Hammond volgens persbureau AP. Bedrijven betalen gewoonlijk omzetbelasting in het land waar ze gevestigd zijn. Het Europese hoofdkantoor van Facebook staat bijvoorbeeld in Dublin. Dat betekent dat het omzetbelasting betaalt volgens de regels in dat land. Maar Facebook draait ook een substantiële omzet in het VK, waar het vervolgens geen belasting over hoeft af te dragen aan de Britten. Daar wil minister Hammond wat aan doen. Veel huidige belastingwetten houden weinig rekening met het feit dat het verdienmodel van techbedrijven over fysieke grenzen heenloopt. De vraag is in hoeverre de Britse regering in staat zal zijn om te beoordelen hoeveel techbedrijven in het VK verdienen. Volgens Reuters moeten de bedrijven dat zelf aangeven.
</doc>
<doc id="515" genre="news" gender="?">
Fraudeturken opsporen kost tijd, moeite en geld
 Voor gemeenten is het een behoorlijke kluif om steuntrekkers met verborgen bezit in het buitenland op te sporen. Het vergt tijd, moeite en soms ook veel geld. 
</doc>
<doc id="516" genre="news" gender="?">
Aimé Anthuenis: “Er zijn geen excuses voor Anderlecht”
 Onze huisanalist Aimé Anthuenis zag hoe verschillende topploegen afgelopen speeldag punten verloren. “Europees voetbal kost altijd punten, maar voor Anderlecht was er gisteren geen enkel excuus. De eerste helft was barslecht.” Beginnen doe ik met topper tussen Standard en Genk . Een match waar iedereen over tevreden kan zijn. Het publiek, want het zag twee ploegen die er voor gingen en goed speelden. Standard, want het kon nog een punt rapen op het laatst. En Genk, want een punt na een moeilijke verplaatsing is nooit slecht en het bewees dat het voorlopig geen terugval kent. Het moet ook gezegd: Ochoa keepte een hele sterke match. Hij hield zijn ploeg recht. In het verleden was ik al eens negatief over hem, maar hij verdient deze vermelding. Anderlecht blijft wisselvallig presteren. De eerste helft tegen Eupen was echt barslecht. De tweede helft was beter, maar dat bleek te laat. Dimata was er niet bij, akkoord, maar als je de basiself van Anderlecht bekijkt, dan zijn er geen excuses. Ook het drukke programma met Europese matchen niet, in dit geval. Het probleem is dat paars-wit amper een clean sheet kan houden. Dan is het moeilijk om te winnen. Een speler als Sanneh, die voor zoveel geld werd binnengehaald, daar zie ik het eigenlijk niet in. Eupen speelde dan weer volle bak in de eerste helft en verdiende de overwinning. Club Brugge kreeg de match nooit in handen op STVV. De Limburgers speelden dan weer vol risico en dat heeft geloond. Blij Club zijn er te veel dragende spelers niet helemaal in vorm, zoals Vormer. Ze oogden defensief bijzonder wankel, getuige de twee erg lullige tegengoals. STVV haalde niet onverdiend een punt. Club startte sterk aan het seizoen en dan kun je al eens een terugval kennen. De Champions League kost je sowieso punten in de eigen competitie. Dat kan voor hen wel een beetje een excuus zijn. Ook Genk zal nog punten verliezen, mede door Europees te spelen. Maar tegelijk kun je stellen dat een druk programma voor ritme zorgt, en je een positieve flow kan bezorgen. De situaties bij Lokeren en Zulte Waregem blijven zorgwekkend. Lokeren en KV Oostende speelden een hele trieste partij. Het is duidelijk: bij Lokeren loopt er eigenlijk te weinig talent rond voor eerste klasse, want afgelopen weekend was de wil er wel volgens mij. Het ontslag van Peter Maes was onvermijdelijk, ook al had hij nog de steun van onder meer de supporters. Men zal er niet vergeten wat hij Lokeren allemaal heeft bijgebracht: bekers en Europees voetbal. Trond Sollied zou klaarstaan. Ook Vanderhaeghe is vrij. Ik vermoed dat voorzitter Lambrecht hoe dan ook iemand zal nemen met naam en faam. Francky Dury bij Zulte Waregem zit in een andere situatie, met nog meer krediet. Zulte stond 2-0 voor maar geeft het opnieuw nog weg. Als je tien keer de nul houdt op een seizoen, zak je nooit, maar daar is Zulte amper toe in staat. Ze slikken zo makkelijk doelpunten. Er is talent in die kern, ook al zitten er wat spelers van leeftijd bij, maar de vele in- en uitgaande transfers kunnen op een dag zijn tol eisen. Er is werk aan de winkel, want anders zie ik het nog erg moeilijk worden.
</doc>
<doc id="517" genre="news" gender="?">
Russische kerk breekt met patriarchaat van Constantinopel
 Het patriarchaat van Moskou wil niet dat Oekraïne een onafhankelijke orthodoxe kerk kan stichten. De Russisch orthodoxe kerk heeft de banden met het Oecumenische Patriarchaat van Constantinopel verbroken. Dat maakte het maandag bekend, melden internationale persbureaus. De patriarch in Moskou is het niet eens met het Patriarchaat van Istanbul, dat een verzoek van Oekraïne om een eigen, onafhankelijke orthodoxe kerk te stichten steunt. Het Oecumenische Patriarchaat, wiens leider geldt als primus inter pares binnen de orthodoxe kerken, trok vorige week een bepaling uit 1683 in. Daarin stond dat de regio rond Kiev onder het gezag van het Patriarchaat van Moskou viel. Nu die regel niet meer van kracht is, wordt het mogelijk om een zogeheten ‘autocefale’ kerk te stichten in Oekraïne: een onafhankelijke orthodoxe kerk. Daarmee zou een schisma ontstaan binnen de Russische kerk. Dat is volgens de Russische geestelijken de grootste christelijke scheuring van de laatste duizend jaar. Met de onafhankelijke Oekraïense kerk wil het land af van Russische invloed. Volgens Kiev gebruikt Moskou de Russisch-orthodoxe kerk om pro-Russische sentimenten over te brengen. De religieuze onenigheid wat betreft een Oekraïense kerk is verergerd sinds de Maidan-revolutie in 2013 en de annexatie van de Krim door Rusland, in 2014. Eerder noemde het Russische ministerie van Buitenlandse Zaken het besluit uit Constantinopel een “provocatie”, opgezet door de Verenigde Staten.
</doc>
<doc id="518" genre="news" gender="?">
Voordeeltickets voor inwoners voor RW19 en TW Classic
  Haacht - Ook in 2019 zijn er voor Rock Werchter en TW Classic voordelige tickets voorbehouden voor inwoners van Haacht en Rotselaar en kunnen inwoners een korting van 30% genieten. Voor Rock Werchter gaat het om combitickets. Je kan de tickets kopen na een digitale registratieprocedure die loopt van 22 december tot 6 januari. Ondertussen is het een traditie dat er voordelige tickets (30% korting) worden voorbehouden voor inwoners van Haacht en Rotselaar. Zowel voor Rock Werchter als voor TW Classic zijn er 1.000 voordeeltickets voor Haacht en 1.500 voordeeltickets voor Rotselaar gereserveerd. De tickets worden verdeeld volgens het ‘first come, first served’ principe. Rock Werchter combiticket: 173,10 euro inclusief servicekosten TW Classic: 66,50 euro inclusief servicekosten 
</doc>
<doc id="519" genre="news" gender="?">
’We zijn met zeventien miljoen Oranjefans’
 Gewapend met een rol ducttape en een negen meter lang Stadskanaalspandoek reist Gert Grimmius (65) al jaren het Nederlands elftal achterna. Nederland–Duitsland zal zaterdag de driehonderdste interland zijn die de Oranjesupporter bijwoont. 
</doc>
<doc id="520" genre="news" gender="?">
Biologische klok op hol door zomerse herfst
 AMSTERDAM - Terwijl de wegen naar het strand zaterdag dichtslibden en er zelfs file ontstond op weg naar Zandvoort, haalden verstokte schaatsliefhebbers in Amsterdam de noren uit het vet. De ijspret bleek alleen van korte duur. 
</doc>
<doc id="521" genre="news" gender="?">
KVLV Heers zet Octavie (90) in de bloemetjes
 “Octavie is al lid sinds 1959, bijna 60 jaar dus”, vertelt voorzitster Lucienne Moermans. “Enkele jaren geleden is ze verhuisd naar Sint-Truiden, maar ze bleef trouw lid van KVLV Heers. Naar de vergaderingen kwam ze niet meer sinds de dood van haar man en de verhuis. Toch wou ze graag op de hoogte blijven van het reilen en zeilen binnen onze vereniging. Daarom wilden we haar persoonlijk feliciteren voor haar verjaardag en verwennen met bloemen en pralines. De hele bestuursploeg wenst Octavie nog vele gezonde jaren en hopelijk kunnen we ook haar 100ste verjaardag komen vieren.”
</doc>
<doc id="522" genre="news" gender="?">
Toerisme Oost-Vlaanderen zoekt wandelroute van het jaar
  Deinze / Nevele - Het eindejaar hangt in de lucht en de lijstjes komen er weer aan. Ook Toerisme Oost-Vlaanderen lanceert een poll. Wat wordt de wandelroute van het jaar? Op het grondgebied van de nieuwe fusiestad Deinze vinden we zelfs twee van de vijf genomineerde wandelingen. De vijf genomineerden zijn de Oude Kalevalleiroute (Meetjesland), de Ooidonkroute (Leiestreek), de Muziekbosroute (Vlaamse Ardennen), de Stropersbosroute (Waasland) en de Asselkouterroute (Scheldeland). De Ooidonkroute start aan de kerk in de Ooidonkdreef in Bachte-Maria-Leerne en beslaat 7,5 km. Het is een prachtige wandeling rond het kasteel Ooidonk, de parel van de Leiestreek. Je wandelt bijvoorbeeld voorbij het kasteelpark en door de Leiemeersen en naar de Oude Leie. 's Zomers is het heerlijk zwemmen in Vosselare Put. De Oude Kalevalleiroute telt twee lussen. De ene lus, 7 km lang, start aan de Sint-Radegundiskerk in Merendree. De tweede lus begint aan de kerk van Vinderhoute en beslaat 8 km. Het is een avontuurlijke wandeling langs de kastelendorpen Merendree, Vinderhoute en Lovendegem. Bloemrijke hooilanden, knotwilgenrijen en sloten vormen samen een van de best bewaarde natuurgebieden van het Meetjesland. Halverwege de wandeling is het even klimmen over enkele veesluizen, bestaande uit een omheining met overstapjes. Je ontdekt een landschappelijk pareltje op een boogscheut van Gent. Stevige stappers combineren de twee wandellussen tot één groot wandelavontuur. De vijf genomineerde wandelroutes zijn de meest gedownloade routes die Toerisme Oost-Vlaanderen in 2018 per regio registreerde. Deelnemers aan de poll kiezen uit die shortlist hun favoriete route, geven een antwoord op een schiftingsvraag en kunnen een wandelpakket ter waarde van €50 winnen.  Gedeputeerde-voorzitter van Toerisme Oost-Vlaanderen Eddy Couckuyt: “Bij de vorige poll kwam Den Bunt in Hamme uit de bus als winnaar, een prachtig wandelgebied in Scheldeland, en een terechte winnaar. Wij zijn heel benieuwd wie er dit keer met de eerste prijs gaat lopen. Mijn stem is alvast uitgebracht, maar blijft uiteraard geheim.”  De wandelroute van het jaar wordt bekendgemaakt in de decembernieuwsbrief van Toerisme Oost-Vlaanderen.
</doc>
<doc id="523" genre="news" gender="?">
Lof voor Nobelprijswinnaars: 'Ze zijn ontzettend moedig'
 "We moeten een grens stellen en zullen nooit accepteren dat vrouwen worden vernietigd zoals dat nu gebeurt." De Congolese gynaecoloog Denis Mukwege reageert strijdbaar als hij hoort dat hij zojuist de Nobelprijs voor de Vrede heeft gewonnen. "Ik hoop dat het voor rechtvaardigheid zorgt voor alle vrouwen die hebben geleden door seksueel geweld." Voor Mukwege is het een dag als alle anderen. In zijn kliniek in Oost-Congo, vlak bij de grens met Rwanda, was hij net bezig met zijn tweede operatie van de dag. Al jaren behandelt hij vrouwen die door de brute verkrachtingen en mishandelingen zijn verminkt. Het Nobelprijscomité maakte vandaag bekend dat Mukwege samen met de Jezidische activiste Nadia Murad de Nobelprijs voor de Vrede krijgt. Het is geen toeval dat ze de prijs juist dit jaar krijgen. Het is nu precies tien jaar geleden dat de Verenigde Naties een resolutie aannamen die het gebruik van seksueel geweld in oorlogssituaties als een oorlogsmisdaad bestempelt. Beide winnaars proberen het probleem met man (en vrouw) en macht aan te pakken, iets waarvoor ze internationaal veel respect krijgen. Minister Kaag van Ontwikkelingssamenwerking noemt Mukwege en Murad "ontzettend moedig". Volgens haar geven ze een soort erkenning terug aan vrouwen die seksueel geweld hebben overleefd. "Ze vragen aandacht voor hun situatie, anders zou hun leven en wat ze is overkomen niemand wat interesseren." Denis Mukwege en zijn collega's in Congo reageerden vanmiddag uitbundig op het besluit van het Nobelcomité: Tineke Ceelen van Stichting Vluchteling kent Mukwege goed. "Ik beschouw hem als een ongelooflijk dappere man, een held en mijn grote persoonlijke boegbeeld." Ze vindt het dan ook terecht dat hij de prijs dit jaar ontvangt. "Ik ben ongelooflijk blij voor hem. Hij zet zich al jaren in voor slachtoffers, die vaak ernstig fysiek zijn verminkt. Ook helpt hij ze psychisch. Daarbij schuwt hij niet om dadergroepen aan te wijzen, dat heeft hem tot bedreigd man gemaakt. Sinds een aanslag in 2012 op zijn huis woont hij daarom nu op het terrein van de kliniek." Afrika-correspondent Koert Lindijer zegt dat Mukwege in Congo zich bij de strijdende partijen, waaronder de overheid, niet populair heeft gemaakt omdat hij het probleem van seksueel geweld wereldwijd op de kaart heeft gezet. "In Oost-Congo heerst een situatie van wetteloosheid. De regio is door de vele publiciteit over de verkrachtingen weggezet als rape capital van de wereld." Volgens Lindijer klopt dat beeld voor een groot deel wel. "Er wordt geplunderd en verkracht. Er is een geval bekend waarbij een jongen van 16 werd gedwongen om een grootmoeder van 85 op een dorpsplein te verkrachten, terwijl iedereen toekeek. Dat is een vernedering voor heel het dorp, waar het als een bom inslaat." Mukwege begon zijn werkzaamheden decennia geleden, kleinschalig in een afgelegen dorp in de bush , vertelt Lindijer. Toen hij steeds meer verkrachte vrouwen moest behandelen, besloot hij om een speciaal hospitaal op te zetten. Inmiddels heeft hij zijn eigen ziekenhuis ten zuiden van de plaats Bakavu. In de loop van de jaren behandelde hij daar mishandelde en verminkte vrouwen. Lindijer liep een dag mee in zijn ziekenhuis en kent hem als een zachtaardige en lieve man. "Hij vertelde dat hij weer een dag bezig was met het bijeennaaien van de geslachtsdelen van verminkte vrouwen, en dat het hem soms te veel werd. Hij zei dat hij zich op zo'n moment zorgen maakte over zijn twee dochters en dan maar snel naar huis belde om te vragen hoe het met ze ging." De vrouwelijke Nobelprijswinnaar, activiste Nadia Murad, was zelf in 2014 slachtoffer van de gruweldaden van terreurgroep Islamitische Staat. Ze hoort bij de Jezidi, een religieuze minderheid in Irak, die door IS onder meer bij de berg Sinjar werden aangevallen. Op een dag kwamen IS-strijders rond lunchtijd haar dorp binnen. Ze bevolen iedereen om naar een schoolgebouw te gaan. Daar werden mannen en vrouwen gescheiden. Murad werd met aantal vrouwen opgesloten op de tweede verdieping van het gebouw. In een uur tijd doodden de terroristen 312 mannen, onder wie zes van Murads broers en halfbroers. Daarna werden de vrouwen, onder wie Nadia Murad, verhandeld als seksslaaf. Drie maanden later wist ze uit de handen van IS te ontsnappen omdat een van haar bewakers de deur had opengelaten. Sindsdien maakt ze zich sterk voor de Jezidi en strijdt ze tegen geweld tegen vrouwen. Murad treedt op als een ambassadrice voor haar eigen volk, zegt de Nederlandse filmmaakster Beri Shalmashi, die veel verhalen heeft gemaakt over Jezidivrouwen. "Ze heeft niet alleen zelf de verschrikkingen daarvan meegemaakt. Maar het feit dat ze daar keer op keer over moet vertellen om gerechtigheid te krijgen en de genocide als zodanig erkend tegenover de rest van de wereld, dat is wat haar bijzonder maakt." Shalmashi zegt dat de Jezidi het nu, vier jaar later, nog steeds ongelooflijk moeilijk hebben, maar dat ze, gesteund door veel hulporganisaties waaronder die van Murad, wel proberen om hun leven weer op te pakken. "Ik heb ze vaak bezocht, vaak in kampen in Iraaks Koerdistan waar ze worden opgevangen. Ze leven daar in een soort tussenfase, maar ze proberen er in zo'n kamp wat van te maken." Veel dorpen van de Jezidi, die in een kleine, gesloten gemeenschap leven, zijn volledig verwoest door IS, vertelt de filmmaakster. "Er is niets meer over om voor naar huis te gaan, want in een klap is alles kapot. In zo'n situatie heb je alle steun in de wereld hard nodig. En dan helpt het werk van Nadia Murad, absoluut."
</doc>
<doc id="524" genre="news" gender="?">
Eerste ervaringen met inzet robots in de zorg positief
 Er was enige scepsis: twee jaar geleden introduceerde zorgorganisatie Philadelphia sociale robots voor haar cliënten met een verstandelijke beperking. Maar de eerste ervaringen zijn zo positief, dat het experiment met nieuwe robots wordt uitgebreid. „Samenwonen met een robot is de toekomst.” 
</doc>
<doc id="525" genre="news" gender="?">
Patiënt krijgt vaak geen merkmiddel, ondanks medische noodzaak
 Uit onderzoek van de Patiëntenfederatie blijkt dat één op de vier patiënten ondanks ‘medische noodzaak’ een ander medicijn meekrijgt dan voorgeschreven door een arts. Om kosten te besparen geven apothekers patiënten vaak een ander, goedkoper medicijn dan door een arts uit medische noodzaak is voorgeschreven. Patiënten krijgen soms een specifiek merkmiddel voorgeschreven vanwege medische redenen. Maar 28 procent van de patiënten voor wie dat geldt krijgt alsnog een ander medicijn van de apotheker, blijkt uit een enquête van de Patiëntenfederatie Nederland . De patiënten kregen een middel met dezelfde werkzame stof, maar van een andere merk. Meestal gaat het om een goedkoper medicijn. Dat kan vervelende bijwerkingen voor de patiënt als gevolg hebben. Vaak zegt de apotheker dat het duurdere middel niet geleverd kan worden omdat de zorgverzekeraar dit niet wil. De Patiëntenfederatie Nederland deed onderzoek onder ruim 8.500 mensen van het eigen panel, van wie 2893 patiënten een recept kregen voor een medicijn waarop ‘medische noodzaak’ stond. Van die groep kreeg driekwart het middel ook daadwerkelijk mee bij de apotheek. Patiënten krijgen soms een specifiek merkmiddel voorgeschreven omdat ze daar meer baat bij hebben of gevoelig zijn voor medicatiewisseling. In zo’n geval wordt ‘mn’, ofwel medische noodzaak, op het medicijn vermeld. “Sommige mensen reageren heel slecht op steeds wisselende medicijnen. Het kan dan weken duren voor iemand weer goed is ingesteld. Dat moeten we voorkomen, noodzaak is noodzaak”, aldus directeur Dianda Veldman van de Patientenfederatie in een verklaring. De strijd tussen patiënten en apotheker heeft alles te maken met het zogenoemde ‘preferentiebeleid’, dat al langer onderwerp is van discussie. Vaak zijn er verschillende geneesmiddelen met dezelfde werkzame stof. Als het patent van de geneesmiddelen is verlopen, koopt de zorgverzekeraar bij voerkeur op grote schaal een goedkoper medicijn in. Vervolgens spreken de zorgverzekeraars met apothekers af het goedkope medicijn aan patiënten te geven.
</doc>
<doc id="526" genre="news" gender="?">
Booker Prize voor Noord-Ierse schrijver Anna Burns
 Literatuurprijs Anna Burns wint de Booker Prize 2018, de grootste literatuurprijs voor een Engelstalige roman. Met haar roman Milkman is de 56-jarige de eerste Noord-Ierse winnaar. De roman Milkman van schrijver Anna Burns is de winnaar van de Man Booker Prize 2018. Burns ontving de grootste literatuurprijs in het Engelse taalgebied, ter waarde van 50.000 pond, dinsdagavond tijdens een ceremonie in Londen. Burns (1962) is de eerste Noord-Ierse auteur die de prijs ontvangt. Burns’ roman gaat over een achttienjarige vrouw die in Belfast leeft ten tijde van de Troubles, in de jaren zeventig. „Vanaf de eerste bladzijden trekken haar woorden ons in het dagelijkse geweld van haar wereld – doodsbedreigingen, moorden door de knokploegen van de staat – terwijl ze ook moet reageren op de alledaagse realiteit van haar leven als jonge vrouw”, aldus de jury. De naamloze vertelster ontmoet ‘Milkman’, die interesse in haar krijgt én banden heeft met bendes en paramilities. Ze kan aan zijn avances niet ontkomen, tegen haar wil. De jury oordeelde dat Milkman „gewoonweg prachtig” van taal was en „op briljante wijze de kracht van geruchten en sociale druk in een hechte gemeenschap” weergeeft. Burns’ boek kan gezien worden als een verrassende keuze van de jury, die deze derde roman van 56-jarige Noord-Ierse auteur verkoos boven de romans van Richard Powers en Rachel Kushner, die internationaal veel meer weerklank krijgen. Burns’ roman is tot nog toe niet aangekocht voor een vertaling door een Nederlandse uitgeverij. Burns, die geboren en getogen werd in Belfast, schreef eerder twee romans en een novelle, telkens boeken die zich afspeelden tegen de achtergrond van de roerige Ierse geschiedenis. Deze Booker Prize is de eerste grote onderscheiding die ze ontvangt, na een nominatie voor de Orange Prize, een prijs waaraan alleen boeken van vrouwen mogen meedoen. Burns is de eerste vrouw die de Booker Prize ontvangt sinds 2013, toen de Nieuw-Zeelandse Eleanor Catton onderscheiden werd. Bij gokkantoren werd Burns vooraf weinig kans toegedicht, al was het prozagedicht The Long Take van Robin Robertson nog minder populair. De gedoodverfde winnaar was The Overstory , een „eco-epos” van de Amerikaan Powers, op de voet gevolgd door Daisy Johnson, die genomineerd werd voor haar debuutroman Everything Under . Zij was met haar 27 jaar de jongste genomineerde in de geschiedenis van de Booker Prize was. Johnsons boek is van de zes momenteel ook het grootste verkoopsucces in Britse boekhandels, op de voet gevolgd door Milkman , zo bleek uit boekverkoopcijfers waarover The Guardian berichtte. Dat Burns’ roman, die in kranten wisselend besproken werd, de shortlist haalde, wekte bij boekkopers de nodige nieuwsgierigheid. Nóg beter verkochten twee romans die bleven steken op de longlist en door liefhebbers en critici node gemist werden bij de laatste zes – Warlight van Michael Ondaatje en Normal People van Sally Rooney.
</doc>
<doc id="527" genre="news" gender="?">
&#8216;Rusland roept Nederlandse ambassadeur op het matje over hackpogingen&#8217;
 De Kamercommissie Buitenlandse Zaken heeft ondertussen een werkbezoek aan Rusland afgezegd omdat ze de gisteren onthulde hackpoging “niet zomaar over hun kant kunnen laten gaan”. De Nederlandse ambassadeur in Rusland is ontboden op het ministerie van Buitenlandse Zaken in Moskou. Dat meldt persbureau RIA Novosti op basis van “diplomatieke bronnen”. Het Nederlands ministerie van Buitenlandse Zaken heeft nog niet gereageerd. Ambassadeur Renee Jones-Bos moet volgens het onbevestigde bericht namens Nederland tekst en uitleg geven over de beschuldigingen van een grootschalige cyberoperatie in ons land. De Militaire Inlichtingen- en Veiligheidsdienst (MIVD) en het Nederlandse ministerie van Defensie gaven donderdag een persconferentie waarin ze Rusland beschuldigden van twee verijdelde hacks: één op het kantoor van de Organisatie voor het Verbod op Chemische Wapens (OPCW) in Den Haag en een op een laboratorium in de Zwitserse plaats Spiez. Vier Russische spionnen werden in april min of meer op heterdaad betrapt in Den Haag en zijn Nederland uitgezet. Het Russische ministerie van Buitenlandse Zaken noemt de beschuldigingen “georganiseerde propaganda” en “zeer schadelijk voor de bilaterale verstandhouding.” Het ministerie plaatste donderdag langs de officiële weg kanttekeningen bij de handelswijze van Nederland, dat volgens de Russen wel erg lang wachtte met het bekendmaken van het verijdelen van de hack. Dat was bewust en heeft volgens de Russen te maken met de bijeenkomst van OPCW-lidstaten, die volgende week plaatsvindt. Ondertussen gaat de Tweede Kamercommissie Buitenlandse Zaken voorlopig niet naar Rusland. Er stond vanaf 19 oktober een tiendaags werkbezoek gepland voor de buitenlandwoordvoerders van alle partijen in Den Haag, maar die kunnen de Russische hackpoging “niet zomaar over hun kant laten gaan”. Volgens VVD-lid Sven Koopmans zou een Nederlandse delegatie in Rusland nu uitgelegd kunnen worden als “vergeving voor schandelijke daden tegen de rechtsorde”.
</doc>
<doc id="528" genre="news" gender="?">
Cambio zet al 40 Mechelse deelauto’s in
 Met de overeenkomst zet de stad de jongste tijd vooral in op de aanwezigheid in wijken en dorpen, waarbij de stad de plek in de opstartfase mee financiert. In Battel krijgt de wagen een plekje aan de Sint-Jozefkerk en in Muizen op de Magdalenasteenweg, net voor de splitsing met de Stationsberg. “Het promoten van autodelen is belangrijk om het aantal wagens en het aantal kilometers naar beneden te krijgen. Bovendien is het een goede dienstverlening naar inwoners die geen auto hebben, maar er af en toe eentje nodig hebben”, zegt Marina De Bie (Groen), schepen van Mobiliteit.
</doc>
<doc id="529" genre="news" gender="?">
Dimitri Casteleyn stapt uit de politiek
  Holsbeek - Dimitri Casteleyn, de huidige SP.A schepen in Holsbeek trekt zich vanaf 1 januari 2019 terug uit de politiek. Hij neemt zijn verantwoordelijkheid nadat zijn partij geen enkele zetel haalde tijdens de jongste gemeenteraadsverkiezingen. Bij de recente verkiezingen haalde SP.A in Holsbeek nog 5,1% tegenover 12,2% in 2012. Door die lage score verloren ze hun twee zetels in de gemeenteraad. "Ik heb het voorrecht gehad om met het huidig gemeentebestuur mooie dingen te kunnen verwezenlijken. De politiek heeft me ook de kans gegeven om mijn gemeente beter te leren kennen en om fijne mensen te ontmoeten. Ik had nog veele plannen met holsbeek. De kiezer heeft er anders over beslist. Sp.A zal niet langer deel uitmaken van dat gemeentebestuur" schrijft hij op facebook. "Als lijsttrekker neem ik mijn verantwoordelijkheid en ik trek me dan ook volledig tereug uit het Holsbeekse politieke leven. Een nieuwe ploeg SP.A vrienden staat klaar om de fakkel over te nemen en zich verder in te zetten voor een warm, ddynamisch, zorgzaam en bruisend Holsbeek. Ik vraag aan de nieuwe bestuursploeg goed zorg te dragen voor Holsbeek". Dimitri Casteleyn kwam 18 jaar geleden in Holsbeek wonen. Hij belandde in de politiek en zetelde eerst zes jaar als gemeenteraadslid en de huidige legislatuur werd hij schepen van onder meer onderwijs.
</doc>
<doc id="530" genre="news" gender="?">
‘Danny, Serdar hier, hoor je mij?’
 Videoscheidsrechter Het aantal arbitrale fouten neemt sterk af door de video-arbiter, maar de discussies blijven. Een avond vanuit de controlekamer in Zeist. Foto’s Daniel Niessen Het is stil en donker op de KNVB Campus in Zeist, zaterdagavond. Achter op het terrein zitten in een gebouw zo’n twintig medewerkers te turen naar beeldschermen met voetbal. NRC volgde de video assistant referee (VAR) rond het eredivisieduel FC Groningen-PSV, in het seizoen dat de videoscheidsrechter zijn primeur beleeft in de eredivisie. 19.00 uur Er hangt een vreemd soort spanning in het ARAG KNVB Replay Center, verscholen in de bossen van Zeist. Wedstrijdspanning, zonder de nabijheid van een wedstrijd. „Je hebt hier ook wedstrijdgevoel, maar anders”, zegt Serdar Gözübüyük. Hij is deze avond de video-arbiter bij FC Groningen-PSV, waar Danny Makkelie fluit. „Je probeert je collega’s zo goed mogelijk te helpen”, zegt Gözübüyük. „Het is niet zo dat je hier lekker relaxed een wedstrijdje komt kijken.” Er is een ontvangstruimte met loungebanken, tv-schermen, een PlayStation 4, een lange houten tafel, een luxe koffiezetapparaat en een kleine Heineken-tap. Arbiters lopen in zwarte tenues rond – het VAR-outfit. „Het is belangrijk eenheid uit te stralen, ook voor het groepsgevoel”, zegt Dick van Egmond, bij de KNVB coördinator van de afdeling scheidsrechterszaken. Rens Bluemink stelt zich voor. „Ik ben de AVAR”, zegt hij. Ofwel: de assistent van de video assistant referee. „Als hij [Gözübüyük] beelden nakijkt, kijk ik ondertussen de wedstrijd verder.” Gözübüyük vertelt dat hij „blanco” het duel ingaat. Als hij zelf fluit, leest hij zich wel in – wat er speelt bij een club, wie er op scherp staat voor een schorsing. Als VAR is dat niet nodig, zegt hij. Een uur voor het duel moeten de video-arbiters aanwezig zijn, om genoeg marge te hebben mocht er file staan. De wedstrijden worden vooraf besproken met een supervisor: de protocollen, de werkverdeling, de wijze van communicatie. „Daar zetten ze zichzelf op scherp”, zegt Van Egmond. Bij ieder duel zitten drie man: een hoofd-VAR, een assistent-VAR en een operator, die zorgt dat de juiste herhalingen verschijnen. ‘This is a fairplay zone’, staat op de schuifdeur van de controlekamer, het kloppend hart van het gebouw. In het Replay Center ruikt alles nog nieuw, de oplevering was in juli. Er zijn zes desks, waarvan één reserve, met elk acht schermen. Een camerarails loopt door de ruimte voor shots van de video-arbiters voor in de live-uitzendingen van Fox Sports. Het testen is begonnen. Gözübüyük controleert de verbinding met de collega’s in Groningen. „Danny, Serdar hier, hoor je mij?” „En Mario?” Dat is grensrechter Mario Diks. „Hessel?” Grensrechter Hessel Steegstra. „Erwin?” Vierde official Erwin Blank. Ze bevestigen allemaal. Even later: „Erwin, Rens hier, zou jij nog het wedstrijdformulier door willen appen?” Het wedstrijdformulier is cruciaal voor de video-arbiters, voor de namen en rugnummers van de spelers. Er zijn twee knoppen van belang voor de video-arbiter. Een rode ‘communicatieknop’, om de lijn naar de scheidsrechter open te zetten. En een groene ‘bookmark-knop’, voor de tijdsaanduiding van een mogelijk discutabel moment, zodat de operator weet welke beelden nog eens nader bekeken moeten worden. Het is een schone, bijna klinische ruimte. Het mag geen bioscoop worden, zeggen ze. „Het is niet dat we hier met popcorn en een zak chips gaan zitten”, zegt Gözübüyük. Koffie komt er ook niet in. Stel je voor dat het over de apparatuur valt, zegt Van Egmond. „Die ellende kunnen we niet hebben. De werkplek moet strak en professioneel blijven.” Gözübüyük en Bluemink maken zich klaar voor de wedstrijd. Gözübüyük: „Wij gaan focussen.” Groningen-PSV begint. Onbevoegden mogen, volgens de internationale regels, tijdens de wedstrijd niet in het Replay Center – dus journalisten ook niet. In de ontvangstruimte vertelt Van Egmond dat ze „redelijk tevreden” zijn over het systeem, waarvoor de KNVB negen miljoen euro heeft vrijgemaakt voor de komende vijf jaar. „Er zijn altijd momenten die beter moeten.” In de oude situatie, zonder VAR, waren er per speelronde twee tot acht fouten, vertelt hij. Nu zijn dat er vijf tot zes over alle negen speelronden (tot afgelopen weekend). Van Egmond: „Dat zijn momenten waarvan wij zeggen: dit had anders gemoeten, een foute inschatting van de scheidsrechter of de VAR.” Gemiddeld zitten ze op zo’n drie VAR-ingrepen per speelronde. De arbitrage is, ook met de VAR, niet feilloos. Discussie blijft bestaan. Juist omdat er nu hulpmiddelen zijn, lijkt het debat steviger te zijn geworden, als er een arbitrale fout wordt gemaakt. Van Egmond: „Klopt. Dat geeft druk op de mannen die hier achter de schermen zitten, die zijn zich daar ook van bewust. Het is soms niet makkelijk. Het kan zijn dat je twee, drie, vier situaties hebt die je in korte tijd moet beoordelen.” Hij merkt op dat grensrechters bewust „iets terughoudender” zijn met vlaggen voor buitenspel. Zij laten de aanval eerder doorgaan, nu er kan worden teruggekeken. Er is een minimum van zes camera’s aanwezig in stadions. Probleem: niet in alle stadions – met name in de kleinere – is goed beeld beschikbaar van buitenspelsituaties, vanwege de cameraposities. En er is geen buitenspelsysteem opgenomen in dit project. Van Egmond: „Dat zou ongeveer een miljoen per jaar [extra] kosten, er is voor gekozen dat niet te doen, anders zou het te duur worden.” PSV-spits Luuk de Jong lijkt Julian Chabot naar beneden te trekken in het strafschopgebied. Makkelie geeft een penalty. Gözübüyük en Bluemink zitten in Zeist bijna met hun neus tegen de beeldschermen aan, voor de herhaling. Het is niet overduidelijk. Er is overleg tussen Gözübüyük en Makkelie. De laatste blijft bij zijn besluit. Even later komt Gözübüyük naar buiten, het is rust. „Geen vragen over de wedstrijd, want ik zit midden in de wedstrijd nu.” Hij loopt naar een tv-scherm om te kijken wat de kenners bij het Fox Sports-programma Eretribune zeggen over het bewuste moment. „Ik was benieuwd wat ze zeiden”, zegt hij later, na het duel. „Ik ben een sportman, natuurlijk wil je weten wat de publieke opinie is, maar dat verandert onze mening niet.” PSV-verdediger Nick Viergever tackelt Ritsu Doan van achteren. Geel, denkt Van Egmond. Maar Makkelie trekt geen kaart. Gözübüyük kijkt de beelden terug, hij kan echter niks ondernemen: de video-arbiter kan niet interveniëren bij een gele kaart. De VAR mag alleen ingrijpen bij strafschoppen, doelpunten (bijvoorbeeld bij buitenspel), rode kaarten of persoonsverwisseling bij het geven van kaarten. Tijdens een wedstrijd doet de video-arbiter veel ‘silent checks’, vertelt Van Egmond. Spelmomenten waar in eerste instantie niets aan de hand lijkt, maar die toch even worden gecontroleerd. Dit komt doorgaans zeker twintig keer voor in een wedstrijd, schat hij. PSV heeft met 2-1 gewonnen. Gözübüyük is klaar. Hij is tevreden over het verloop. Hij mag als VAR niets inhoudelijks zeggen over de gemaakte keuzes, omdat Makkelie de eindverantwoordelijke is. Even later komen beelden voorbij van Excelsior-verdediger Jurgen Mattheij die in het duel bij De Graafschap uit frustratie het scherm van de VAR omgooit als hij richting de kleedkamer loopt. Hij is het oneens met zijn tweede gele kaart. Van Egmond schudt zijn hoofd over de actie. Ook hier kan de VAR niks betekenen, omdat het geel betreft. Van Egmond weet: het moet nog ingeburgerd raken, bij spelers, coaches, publiek. De Europese voetbalbond UEFA, die altijd sceptisch was over de VAR, werkt nu aan de invoering van het systeem in de Champions League voor volgend seizoen. Van Egmond: „Het voetbal kan niet meer zonder.”
</doc>
<doc id="531" genre="news" gender="?">
Ook Haacht nam deel aan de YOUCA Action Day
  Haacht - Lencka Godefridi werkte in Haacht als één van de vele deelnemers aan de YOUCA Action Day een dag op het gemeentehuis. Op donderdag 18 oktober organiseerde YOUCA vzw voor de 13de keer de YOUCA Action Day, de vroegere Zuiddag. Meer dan 15.000 Vlaamse en Brusselse jongeren engageren zich om op die dag te gaan werken voor een bedrijf, een organisatie, een overheid of een particulier. Het loon dat ze die dag verdienen, 50 EUR, gaat naar een sterk jongerenproject van Plan International in Ecuador en enkele projecten in België. Op het Haachtse gemeentehuis werd vandaag de 14-jarige Lencka Godefridi voor een dag tewerkgesteld. Op een andere dag vindt men haar op het Koninklijk Atheneum in Keerbergen, waar ze in het vierde jaar economie-wiskunde zat. Tijdens de YOUCA-dag hielp ze in Haacht mee aan de voorbereidingen van de Dag van de Jeugdbeweging, die er morgen op de agenda staat. Zo mocht ze goodiebags vullen, spullen voor de dag van morgen gaan ophalen of drankkaartjes maken. Om morgen zelf te komen genieten van de vruchten van haar werk. Want Lencka is ook zelf lid van de jeugdbeweging. En dus mag ze morgen ook komen genieten. Verder werden in Haacht nog twee jongeren tewerkgesteld in de school in Wespelaar. De gemeente hoopt volgend jaar een 6-tal jongeren te kunnen opvangen.
</doc>
<doc id="532" genre="news" gender="?">
Job Swank: ‘De vervuiler moet echt gaan betalen’
 Interview directeur DNB Grote bedrijven betalen veel minder voor vervuiling dan gezinnen en kleinere bedrijven. Dat kan anders – de industrie moet belast worden voor CO 2 -uitstoot. De Nederlandse industrie is relatief vervuilend. En grote bedrijven betalen veel lagere energieprijzen dan elders in Europa. Daar komt nog bij dat die prijzen voor de grote bedrijven ook veel lager zijn dan wat gezinnen en kleinere bedrijven in Nederland betalen. „Als je die constateringen kan doen, dan is ook duidelijk dat er ruimte in Nederland is voor zelfstandig beleid”, zegt directeur Job Swank van De Nederlandsche Bank. Woensdag is hij een van de sprekers tijdens een hoorzitting in de Tweede Kamer over de kosten van klimaatbeleid. Hij zal daar spreken over het onderzoek dat DNB heeft verricht naar de gevolgen van extra belasting op CO 2 . Dat onderzoek heeft Swank vooral geleerd dat Nederland en zijn grote bedrijven wel een stootje kunnen hebben. Juist omdat de industrie lange tijd ontzien is. „Neem bijvoorbeeld de kosten die wij betalen voor onze uitstoot van CO 2 . Iedereen bij elkaar – dus gezinnen, kleine en grote bedrijven – betalen in Nederland zo’n 60 euro per ton CO 2 . Bij gezinnen is dat vooral via het verkeer. Pak je alleen de industrie eruit, dan kom je aan 15 euro per ton.” Dat moet omhoog, zo is de gedachte bij Swank, om te voldoen aan het klimaatakkoord van Parijs. In het kader daarvan heeft het kabinet bepaald dat de uitstoot in 2030 met minstens 49 procent moet zijn afgenomen. En dat doel kan niet bereikt worden zonder extra CO 2 -belasting. DNB gaat uit van een snelle invoering van uiteindelijk 50 euro per ton uitstoot aan extra belasting. „Door die heffing, tref je de vervuiler. Die prikkel is echt nodig. Want als het uitstoten van CO 2 duurder wordt, is het ook eerder aantrekkelijk om je te richten op schone technologie of CCS, het opslaan van broeikasgassen in onderzeese aardgaslagen [ carbon capture and storage ]. Zonder CCS is het nauwelijks denkbaar dat we aan de eisen van Parijs kunnen voldoen.” Het bedrijfsleven zal naar Europa wijzen. Hebben zij dan niet een punt? „Natuurlijk heeft het de voorkeur als dat in Europees verband gebeurt. Onze studie laat ook zien dat de effecten voor het bedrijfsleven dan veel gunstiger zijn, dan als Nederland het alleen doet. Alleen de chemiesector levert dan nog ruim 3 procent afzet in. Voor de rest zijn de gevolgen beperkt. Voor de hele Nederlandse economie gaat het om een gemiddelde kostenstijging van 1 procent.” Als Nederland als enige die extra belasting oplegt, krijgen sommige sectoren flinke klappen. „Dat klopt. Maar als het niet Europees kan, of als het dan te lang duurt en te veel verwatert, dan moet je onderzoeken of je het alleen kan doen. En onze conclusie is dat de effecten voor de hele Nederlandse economie te dragen zijn, al kan je niet ontkennen dat de effecten voor sommige bedrijfstakken fors zijn. Maar gegeven de Europese positie van Nederland als vervuiler, denk ik dat we die extra belasting zelf moeten doen als het Europees niet van de grond komt.” „Vergeet niet dat die belasting 8 miljard euro genereert. Dat kan je in de schatkist laten lopen, maar je kan er ook de inkomstenbelasting mee verlagen. Op die manier kan je gezinnen tegemoet komen voor het feit dat sommige producten duurder worden. Dat is een politieke beslissing. „Je kan met een deel van die inkomsten ook de getroffen sectoren via subsidies helpen om schoner te gaan produceren. Wij willen die vervuilende sectoren niet kwijt, we willen dat ze schoner worden. En voor een deel kan je de extra belasting ook zien als verevening van het speelveld. Het uitstoten van CO 2 is nu gewoon te goedkoop in Nederland.” Werkgevers waarschuwen bij exclusief Nederlandse plannen voor een CO 2 -uitstootbelasting altijd voor een waterbedeffect. De industrie zou dan straffeloos over de grens gaan produceren. „Of dat waterbedeffect echt zo dramatisch is, waag ik te betwijfelen”. zegt Swank. „Het wordt altijd makkelijk gezegd, maar het valt niet mee om dat aan te tonen. Een bedrijf vestigt zich niet in de Rotterdamse haven omdat de CO 2 -belasting laag is. En het verplaatsen van een raffinaderij doe je ook niet in één dag. Verder zullen ook andere landen maatregelen moeten nemen en ook daar zullen de rechten om CO 2 uit te stoten duurder worden. Neemt niet weg dat je door slimme subsidies zo’n eventueel waterbedeffect altijd nog kan matigen.”
</doc>
<doc id="533" genre="news" gender="?">
Actie met een fietshelm en een fluo hesje naar school
  Glabbeek - Glabbeek doet mee met het verkeersproject "Helm op Fluo top" van de Vlaamse Stichting verkeerskunde. Donderdag lanceerde burgemeester Peter Reekmans (Dorpspartij) in de gemeenteschool van Glabbeek het verkeersproject Helm op Fluo top van de (VSV). Dit verkeersveiligheidsproject loopt tussen de herfst –en krokusvakantie. Elke kleuter en leerling van de gemeenteschool krijgt een spaarkaart waarvoor ze elke dag stickers kunnen verdienen als ze als fietser met een fietshelm naar school of te voet vanaf thuis of de stapspotparking op de Glazuur met een fluo hesje naar de school komen. Ze kunnen met hun spaarkaart leuke beloningen verdienen zoals gratis toegang tot ZOO Antwerpen en ZOO Planckendael. Ze kunnen ook klassikaal verder sparen.
</doc>
<doc id="534" genre="news" gender="?">
Handelsmissie naar Saoedi-Arabië verder onder druk
 De Haagse Stemming Vandaag debatteert de Tweede Kamer over de begrotingen van Binnenlandse Zaken en Volksgezondheid. Goedemorgen! De Tweede Kamer roert zich over de Saoedische gruweldaad. Een ‘harde Brexit’ is weer waarschijnlijker geworden. En pensioenen worden niet uitgekeerd vanwege de privacywet. MEER KRITIEK: Terwijl The New York Times gruwelijke details beschrijft van de l aatste minuten van Jamal Khashoggi in het Saoedische consulaat, begint de Tweede Kamer zich steeds meer te roeren . Een meerderheid nam woensdag een motie aan van Bram van Ojik (GroenLinks), waarin staat dat EU-landen moeten stoppen met de wapenverkoop aan Saoedi-Arabië. Lilianne Ploumen (PvdA) riep bij Pauw mede namens de SP en GroenLinks op tot het opschorten van de Nederlandse handelsmissie. Het kabinet neemt daar vrijdag een besluit over. NO-DEAL-BREXIT: Er was nog altijd geen Brexit-doorbraak op de top van Europese regeringsleiders. Zij houden er inmiddels rekening mee dat een akkoord over de scheidingspapieren pas in december haalbaar is. De situatie wordt langzaam penibeler: het Europees Parlement zou ook nog over een akkoord moeten stemmen en de Brexit-deadline is eind maart. D66-voorman Rob Jetten liet zich in het AD van zijn pro-Europese kant zien en riep op om het EU-lidmaatschap in de Grondwet te verankeren, zodat het Britse scenario zich hier niet kan herhalen. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. CHEMISCH DANSEN: Het is aan de vooravond van Amsterdam Dance Event (met zo’n 400.000 bezoekers) een terugkerende discussie: valt xtc te legaliseren? Experts riepen daar, ook deze week weer , toe op vanwege de duistere schaduwzijde (drugsafval, criminaliteit, bedreigingen) van drugshandel. Nu.nl maakte een rondje : GroenLinks, SP en PvdA zijn voorstander van nader onderzoek, GroenLinks is op voorhand al voor regulering. D66 wil onderzoeken of het wel terecht is dat xtc op lijst 1 van de Opiumwet staat en niet op lijst 2, zoals wiet. Een meerderheid in de Tweede Kamer ziet nog altijd weinig in legalisering. AAN TAFEL: Niet-uitgekeerde pensioenen blijven op de plank liggen, schrijft het AD. Normaal worden onvindbare pensioengerechtigden die geld zouden moeten krijgen, opgespoord. Nu dreigen duizenden pensioenen niet te worden uitgekeerd, omdat de Belastingdienst, SVB en DUO geen gegevens meer verstrekken ‘ wegens de nieuwe privacywet ’. De gesprekken over een nieuw pensioenakkoord lopen ondertussen zó stroef dat minister Wouter Koolmees (D66) nu zelf aanschuift . Hij wil dat vakbonden en werkgevers zich haasten om het eens te worden over een nieuw aanvullend pensioen. AFSCHEID: Het uitblijvende pensioenakkoord is slechts één van de redenen dat Maurice Limmen somber gestemd is. De vertrekkend voorzitter van vakcentrale CNV zegt in zijn afscheidsinterview dat hij niet eerder meemaakte dat het economisch zo goed gaat, maar dat de positie van werknemers zo slecht is. Bedrijven zijn machtiger geworden, werknemers almaar flexibeler en dus banger om van zich te laten horen. WAT WIJ VOLGEN: Vandaag debatteert de Kamer over de begrotingen van de ministeries van Binnenlandse Zaken en Volksgezondheid, Welzijn en Sport. Dat laatste departement heeft met 80 miljard euro de grootste begroting in Den Haag. Kamerleden stellen opvallend weinig vragen over het ‘hoofdlijnenakkoord’, valt onze redacteuren op . Dat zijn de afspraken die het ministerie met huisartsen, wijkverpleegkundigen, medisch specialisten en de geestelijke gezondheidszorg wist te maken. Vragen om te stellen zijn er genoeg. Zoals: hoe gaan al die gesloten akkoorden er in de praktijk uitzien? QUOTE VAN DE DAG: “Dat je zo snel zo goed geworden bent, daar ben ik jaloers op. Volgens mij heb ik veel langer aangemodderd.” Sonja Barend bij het overhandigen van de Sonja Barend Award aan Eva Jinek. De presentatrice won de prijs voor het interview dat ze had met Farid Azarkan, een van de voormannen van Denk. Het gesprek was naar aanleiding van de plannen van Denk om een PVV-campagne te vervalsen.
</doc>
<doc id="535" genre="news" gender="?">
‘Klinkklare kwakzalverij’
 Wie in de medische wereld de jaarlijkse Meester Kackadorisprijs krijgt van de Vereniging tegen de Kwakzalverij (VtdK) zal niet in gejuich uitbarsten. Het is geen echte prijs, maar een ironische terechtwijzing door bevoegde medici. De winnaar komt, hoewel daartoe uitgenodigd, dan ook zelden opdagen bij de prijsuitreiking. Zaterdagmiddag liep het anders bij de jaarlijkse bijeenkomst van de VtdK in De Nieuwe Liefde in Amsterdam. Voorafgaand aan een symposium over het placebo-effect werd de Hogeschool van Arnhem en Nijmegen (HAN) uitgeroepen tot winnaar van de Meester Kackadorisprijs 2018. Dit omdat een faculteit de opleiding neurolinguïstisch programmeren (NLP) aanbiedt. Het juryrapport noemt NLP een pseudowetenschap. Emile Ratelband was als trainer jarenlang het gezicht van NLP in Nederland. De jury vermeldt verder dat de HAN ook een opleiding ‘complementaire zorg’ verzorgt, wat vaak neerkomt op alternatieve geneeswijzen. „Er zijn mensen die vinden dat de HAN zich hiermee als een echt kwakzalvershol kwalificeert”, aldus het juryrapport. Ik vermoed dat die mensen ook in de jury zaten en dat we met name de juryvoorzitter, Cees Renckens, daartoe mogen rekenen. Hij was jarenlang voorzitter van de VtdK en in die hoedanigheid een onvermoeibare strijder tegen de kwakzalverij in Nederland. De HAN had een afgevaardigde gestuurd in de persoon van bestuurder Bridget Kievits. Zij noemde de prijs in haar ‘dankwoord’ een „onrechtvaardige aanval”. Volgens haar was de bewuste opleiding wel degelijk wetenschappelijk gefundeerd. Zij lichtte dit niet toe, maar volstond met de in alternatieve kringen geliefde constatering dat „er méér is tussen hemel en aarde”. Ik meende de juryvoorzitter lichtjes te horen kreunen toen Kievits afsloot met de mededeling dat ze het bestaan van de VtdK toejuichte: „Het is goed dat er zo’n vereniging bestaat om zin en onzin te scheiden. Wij gaan door met onze idealen.” Ook de andere zes genomineerden hadden zo hun idealen. Daar was rapper Lange Frans die reclame had gemaakt voor een ‘floww apparaat’, waarvan de maker, de firma Floww, nog steeds beweert dat het straling omzet in ‘natuurlijke frequenties’. Renckens vertelde in zijn inleiding dat Lange Frans hem woedend bedreigde toen hij hoorde dat hij genomineerd was; er zouden ‘rare dingen’ kunnen gebeuren als ze elkaar op straat tegenkwamen. In het juryrapport vinden we ook de genomineerde Wilfred Genee, de kritische presentator van Veronica Inside , die samen met zijn vrouw minder kritisch blijkt als hij de omstreden gezondheidsproducten van A. Vogel aanprijst. En wat te denken van de Gelre Ziekenhuizen waar ze patiënten ‘stralingsbaldakijnen’ aanbieden om de elektromagnetische velden tegen te houden waaraan sommige mensen denken te lijden? „Dan wordt de patiënt gesterkt in zijn fobie en zal denken dat zijn ziekte echt bestaat”, waarschuwt het juryrapport. Weer een andere genomineerde, Verenso, de Vereniging van Specialisten Ouderengeneeskunde, propageert de ‘ therapeutic touch ’: het aftasten en beïnvloeden van een (onbewezen) ‘energieveld’. „Dat is niets anders dan klinkklare kwakzalverij!” roept de jury van de Meester Kackadorisprijs 2018. Het is roepen in een woestijn vol gebakken lucht.
</doc>
<doc id="536" genre="news" gender="?">
Een Europees leger: fictie of noodzaak?
 Defensie In Brussel, Parijs en Berlijn wordt gezocht naar een meer zelfstandige rol voor Europa. Poetin en Trump hebben het continent wakker geschud. Kan Europa zichzelf verdedigen, mocht de relatie met VS bekoelen? En wie is eigenlijk de vijand? Eind 2016 werd een feestje gevierd in een loods in het Limburgse Eygelshoven. De opperbevelhebber van het Amerikaanse leger in Europa, luitenant-generaal Ben Hodges, kwam over uit zijn hoofdkwartier in het Duitse Wiesbaden. Want bijzonder was het wel: er stonden weer Amerikaanse tanks op Europese bodem. Russische assertiviteit en Amerikaanse onberekenbaarheid hebben Europa aan het denken gezet: moet Europa leren zichzelf te verdedigen? Kan dat eigenlijk wel? NRC onderzoekt ambities en obstakels in een korte serie. Aflevering 1 - Een Europees leger: fictie of noodzaak? Aflevering 2 - Frankrijk en Duitsland willen wel militair samenwerken – maar de verschillen zijn enorm  Aflevering 3 - Interview met veiligheidsdeskundige François Heisbourg: ‘We hebben de Amerikanen nog steeds nodig’ Aflevering 4 - Inventarisatie van Europa’s militaire slagkracht: Zonder hulp van VS valt Europa nog lang niet te verdedigen Drie jaar eerder waren de laatste tanks uit Europa vertrokken, nu bracht Hodges ze weer terug. „We dachten allemaal dat Rusland onze partner zou worden”, zei hij, staand tussen de net gearriveerde Abrams-tanks en Bradley-pantservoertuigen. Niet dus. Door de Russische annexatie van de Krim en inmenging in Oekraïne was de veiligheidssituatie in Europa drastisch verslechterd. En als het in Europa spannend wordt, komen de Verenigde Staten in actie. Op die decemberdag was de westerse wereld nog op orde, al voelde je dat er verandering op komst was. Donald Trump was verkozen, maar nog niet in functie. De president-elect had in zijn campagne uitgehaald naar de NAVO („verouderd”) en naar de Europese Unie („vijandig”) en hij had het Amerikaanse eigenbelang heilig verklaard. Maar, zeiden de Europeanen tegen elkaar, tegenover de rabiate campagnetaal van de nieuwe man staat een kleine eeuw Amerikaanse bemoeienis met Europa, waarvan bijna 70 jaar in NAVO-verband. En zie: de tanks zijn terug. Toen bezocht president Trump Europa. Hij deed een handknijp-wedstrijd met de Franse president Emmanuel Macron, haalde uit naar de lage defensie-uitgaven van de NAVO-partners en verzuimde het solidariteitsbeginsel van de NAVO (artikel 5) te onderschrijven. Aan het einde van een lang en warm Hemelvaartweekend constateerde bondskanselier Angela Merkel dat de trans-Atlantische vriendschap niet meer zo vanzelfsprekend was. „De tijd dat we volledig op anderen kunnen leunen is gedeeltelijk voorbij. Daarom kan ik alleen maar zeggen: wij Europeanen moeten ons lot werkelijk in eigen hand nemen, wij moeten vechten voor onze eigen toekomst.” Bekijk ook de video waarin Angela Merkel het heeft over het niet blind kunnen varen op vertrouwde verhoudening:  Poetin en Trump hebben Europa wakker geschud. Sluimerende zorgen over Europese zelfstandigheid op het wereldtoneel en, in het verlengde daarvan, bezorgdheid over Europa’s militaire kracht, hebben een fikse impuls gekregen. Eerst liet Europa zich overrompelen door Russische ‘groene mannetjes’ in de zogeheten ‘ in between countries ’, de landen tussen de NAVO en Rusland. Terwijl de NAVO haastig verdediging aan de oostflank opbouwde, haalden Brexit en Trump in korte tijd de status-quo in eigen huis overhoop. De VS zaaiden als supermacht twijfel over de NAVO. Het Verenigd Koninkrijk, militair powerhouse in Europa, gaat op afstand. Het oude continent werd in de tang genomen. De dreiging nam toe, de onderlinge solidariteit nam af. De verwijdering tussen de VS en Europa is niet nieuw. Sinds de val van de Muur, bijna dertig jaar geleden, zijn de VS en Europa niet meer verbonden door een gemeenschappelijke vijand. De tijd dat een gezamenlijke vijand de VS en Europa aan elkaar smeedde op straffe van de ondergang van het kapitalisme, hield in 1989 op met de val van de Muur. Robert Gates, voormalig defensieminister van de VS, voorspelde in 2011 al dat bij het Amerikaanse publiek steeds minder animo zou zijn schaarse fondsen te besteden aan Europeanen die zelf niet genoeg aan defensie doen. Maar tot 2016 geloofde niemand dat de VS de solidariteit zouden opzeggen. Europa kan zichzelf eigenlijk niet verdedigen: het is onbetaalbaar en eigenlijk ook onwenselijk dat Europa het Amerikaanse kernwapenarsenaal kopieert om de Amerikaanse rol in de afschrikking over te nemen. Trump drijft het debat over Europese strategische autonomie nu op de spits. Trump, constateerde de bekende Duitse diplomaat Wolfgang Ischinger , is de „brandversneller”. „De geopolitiek dwingt ons om als Europa ons lot meer in eigen handen te nemen”, zei Commissievoorzitter Jean-Claude Juncker vorige maand tijdens zijn Staat van de Unie in Straatsburg. Juncker doelde in eerste instantie op een slagvaardiger buitenlands beleid, betere terrorismebestrijding, een antwoord op migratie en efficiëntere aanpak van online manipulatie. Maar hoort daar niet ook militaire slagkracht bij? Europa, vinden sommigen, zou diplomatiek sterker staan als haar macht niet alleen stoelt op soft power , maar ook op fire power . De Duitse diplomaat Wolfgang Ischinger haalde in een recent interview in zakenkrant Handelsblatt een Engelse diplomaten-wijsheid aan: diplomatie is zo veel leuker als je een paar regimenten achter de hand hebt. Bij aanvang van het nieuwe politieke seizoen sprak president Macron in Parijs de Franse ambassadeurs toe. Hij brak een lans voor Europese defensiesamenwerking en beloofde binnen een paar maanden met een plan te komen. „Europa kan haar veiligheid niet meer alleen plaatsen bij de Verenigde Staten. Het is tegenwoordig aan ons verantwoordelijkheid te nemen om de veiligheid – en dus de Europese soevereiniteit – te verdedigen”, zei hij. „We moeten conclusies verbinden aan het einde van de Koude Oorlog.” Ook in Berlijn is de zomer benut om na te denken over de Europese defensie. „Het is in ons eigen belang de Europese pijler van het Noord-Atlantische verbond te versterken”, schreef de Duitse minister van Buitenlandse Zaken Heiko Maas (SPD) eind augustus in een opiniestuk. „Niet omdat Trump steeds hogere uitgavendoelstellingen verkondigt, maar omdat we niet langer zoals vroeger op Washington kunnen bouwen.” Europa moet een eigen defensie-unie opbouwen, schreef Maas. Alleen dán heeft de verhoging van het Duitse defensiebudget nut. Minister Maas veroorzaakte in Berlijn wat politieke golfslag. Hij schreef namelijk ook dat Europa desnoods „tegenwicht” moet bieden aan de VS als Washington Europese belangen schaadt. Merkel schrok van zoveel opstandigheid. De bekoelde relatie met de VS was ook haar niet ontgaan, maar tégen de grootmacht ingaan is nog geen beleid in Berlijn. Het bewijst hoe groot de verwarring is. Wat willen de VS? De vraag is waarop Europa zich nu precies moet voorbereiden. Als Trump niet méér wil dan hogere Europese defensie-uitgaven, dan kan Europa hem vrij eenvoudig tegemoetkomen. De Europese lidstaten hebben zich immers zélf gecommitteerd aan hogere defensie-uitgaven als antwoord op Russische agressie. Ze moeten dan wel nog Trumps onvoorspelbare gedrag tolereren. Niet leuk, maar een kleine prijs als je daarmee de NAVO overeind kunt houden. Maar wat als Trump uit is op het omverwerpen van de Alliantie, vroeg columnist Anne Applebaum zich in juli af in de The Washington Post . Zo gek is die gedachte niet, vond ze. Trump gaat al decennia tekeer tegen het bondgenootschap. De VS hebben geen belangen in Europa, stelde hij al in 2000. „Hun conflicten zijn geen Amerikaanse levens waard.” Als dát Trumps agenda is, dan moeten de Europeanen snel een eigen leger opbouwen, concludeerde Applebaum. „Europa moet zich voorbereiden op een toekomst zonder de Verenigde Staten.” De Amerikanen maken overigens geen aanstalten hun tanks terug te halen. Sterker: de Amerikaanse uitgaven voor de verdediging van Oost-Europa lopen op. Trok zijn voorganger Obama in 2015 nog 1 miljard dollar extra uit voor het European Deterrence Initiative (EDI), Trump heeft voor het fiscale jaar 2019 een EDI-budget van 6,5 miljard goedgekeurd – ongeveer 1 procent van zijn defensiebegroting. Een Europese defensie heeft alleen kans van slagen als de dreiging overtuigend is. Hoe realistisch is de roep om Europese militaire zelfstandigheid? Europa kan zichzelf eigenlijk niet verdedigen: het is onbetaalbaar en eigenlijk ook onwenselijk dat Europa het Amerikaanse kernwapenarsenaal kopieert om de Amerikaanse rol in de afschrikking over te nemen. De wereld heeft dringend behoefte aan minder kernwapens, niet aan meer. Frankrijk en het Verenigd Koninkrijk hebben volgens het Zweedse onderzoeksbureau SIPRI samen 515 kernkoppen, Rusland heeft er 1.600 klaar-om-te-vuren en nog eens 5.250 in het magazijn. De Britse analist Jonathan Eyal schat dat 75 procent van de NAVO- assets eigendom zijn van de VS. Het zou zeker tien tot vijftien jaar duren voordat Europa zich met eigen wapensystemen kan verdedigen, schatten de Duitse analisten Claudia Major en Christian Mölling. En dan heb je het alleen nog maar over hardware, niet over de onmisbare intelligence , de commandostructuur en de procedures. En dan is ook nog de vraag hoe je Europa definieert. Beperk je de discussie tot Junckers EU, dan moet je ook de inbreng van het Verenigd Koninkrijk wegdenken. Het VK is goed voor 20 procent van de Europese defensie en 40 procent van de Europese defensie-industrie. Het is dus geen gek idee na een Brexit de defensie-samenwerking met het VK op peil te houden, al dan niet verankerd in nieuwe verdragen. Een Europese defensie heeft alleen kans van slagen als de dreiging overtuigend is. Het gaat niet alleen om de vraag of Europa zichzelf kan verdedigen, maar ook waartegen . Veel ogen zijn gericht op de Russische president. Poetin annexeerde de Krim, mengde zich in de strijd in Oost-Oekraïne en probeert waar hij maar kan tweedracht te zaaien. Poetin ontvangt Europese populisten, houdt militaire manoeuvres en rommelt in buitenlandse verkiezingscampagnes. En hij laat nieuwe wapens ontwikkelen, die hij met zichtbaar genoegen aan de wereld presenteert. Het is moeilijk voorstelbaar dat hij zo’n tien jaar geleden nog salonfähig was in Europa. Een aantal Europese politici vindt dat de NAVO het Russische gevaar overdrijft. Want hoe groot en sterk is dat Rusland nu helemaal? De economie en het defensiebudget zijn gelijk aan dat van een middelgrote EU-lidstaat. Een frontale confrontatie met het Westen houdt Poetin nooit lang vol. „Dat klopt”, zegt een NAVO-diplomaat. „Maar het gaat niet om de structurele verhoudingen, het gaat erom dat Poetin voortdurend kansen zoekt om dwars te liggen en dan heeft hij genoeg macht om gevaarlijk te zijn.” Ging het na Oost-Oekraïne en de Krim vaak over de veiligheid van de Baltische staten, nu maakt men zich in Brussel – bij de NAVO en bij de EU – vooral zorgen over Russische inmenging op de Balkan. De NAVO was niet voor niets blij dat militaire onderdeur Montenegro vorig jaar als 29ste lidstaat kon worden ingelijfd. Montenegro is een fraai voorbeeld van de dubbele uitdaging waar Europa voor staat. Er zijn sterke aanwijzingen dat Rusland in 2016 geprobeerd heeft de regering van Montenegro omver te werpen. En wat doet Trump in 2018? Hij vraagt zich hardop af of hij Montenegro in een conflict met Rusland te hulp zal schieten. Een interviewer op Fox News vroeg de president deze zomer waarom zijn zoon Montenegro zou moeten verdedigen. Trump: „Ik begrijp wat je zegt, ik heb dezelfde vraag gesteld. Montenegro is een klein land met sterke mensen. Ze zijn agressief. En als ze agressief worden, gefeliciteerd, dan zit je in de derde wereldoorlog.” Poetin is niet het enige probleem. Net ten zuiden van Europa ligt een gordel van landen die gekenmerkt worden door gewelddadige politieke turbulentie – een voedingsbodem voor migratie en terreur. En de voorbije jaren is er een heel nieuw slagveld bijgekomen: cyberspace. Van de elektriciteitscentrale tot het stembureau: plotseling kan alles ten prooi vallen aan een handvol mannen met computers in een kantoortje in Rusland. Serieuze bedreigingen, maar ook twijfels over trans-Atlantische solidariteit sterken Europese politici in de overtuiging dat het continent militair op eigen benen moet leren staan. Zonder de VS, of in elk geval iets losser van de VS. Kan Europa daar consensus over bereiken? Samenwerken in NAVO-verband onder de knoet van de VS, is heel wat anders dan 27 lidstaten in het gelid zien te krijgen.
</doc>
<doc id="537" genre="news" gender="?">
Anita Witzier stelt de juiste vragen in de vrouwengevangenis
 Zap In het vierde seizoen van ‘Anita wordt opgenomen’ doet Anita Witzier van binnenuit verslag van het leven in een vrouwengevangenis. Ze doet meer dan meevoelen. Wat is het verschil tussen een gewaardeerd en een bejubeld programma? Is dat het verschil tussen de presentatoren, van wie de een man (Beau van Erven Dorens) en de ander vrouw (Anita Witzier) is? Is dat het verschil tussen RTL en NPO? Komt het allemaal doordat Beau Five Days Inside zo lekker bekt, veel beter in elk geval dan ‘Anita Five Days Inside’ zou doen? Waarom is Beau Five Days Inside dadelijk bekroond met een Gouden Televizierring en werd het zeer verwante (en oudere) Anita wordt opgenomen  in eerste instantie bekritiseerd wegens de moeilijk in te schatten gevolgen voor gefilmde psychiatrische patiënten? Dat soort vragen kwam maandagavond bij me op tijdens de eerste aflevering van het vierde seizoen van Anita wordt opgenomen , waarin Witzier ditmaal van binnenuit verslag doet van het leven in de Utrechtse vrouwengevangenis Nieuwersluis. Ze ging door dezelfde ingang naar binnen als de andere ‘inkomers’ en moest ook haar tas ondersteboven keren, waarna een bewaker dadelijk een pillenstrip uit de spullenberg viste die gecontroleerd moest worden. „Dat zijn keelpastilles”, zei Witzier ongeduldig. „Ik heb last van mijn keel.” De ergernis was misschien gespeeld – later kreeg ze te horen dat ze haar eigendommen op tafel niet meer aan mocht raken – maar maakte meteen duidelijk wat Witziers doel is: laten zien hoe het is om achter slot en grendel te zitten. Witziers handelsmerk is een nogal zakelijk ogende vorm van empathie. Ze vraagt niet nadrukkelijk naar gevoelens, maar zegt dingen als „De emmer gaat wel helemaal leeg, hè” om duidelijk te maken dat ze iemands verhaal heeft begrepen. Dat laatste zei ze tegen een vrouw van in de vijftig, die („ik ben van de breigeneratie”) in het huis van bewaring een grote grijze sok zat te maken. Een tijdje geleden had haar man haar bekend dat hij naar de hoeren was geweest. Tijdens de ruzie die volgde had ze een keukenmes gepakt, maar ze had hem écht niet gestoken. „Hij had wel een flinke jaap in zijn hand”, vulde een celgenote ongevraagd aan. Tja, men zit daar niet voor niets. Al waren er ook twee zwartwitte bajespoezen, van wie niet duidelijk werd wat ze op hun kerfstok hadden. Ze mogen soms in het weekend bij gedetineerden op de kamer slapen, al moet er dan wel flink met bakjes en mandjes worden gesjouwd. Ik vond dat een zeer ontroerend beeld. Volgens de directeur worden vrouwen relatief vaak veroordeeld voor levensdelicten. In de gevangenis sprak Witzier uitgebreid met Feride, een van de langstgestraften: een vrouw die naar eigen zeggen door haar man tot moord was gedwongen: „Hij hield me gegijzeld.” De vrouw was moeder van vier, haar kinderen woonden al vijf jaar bij haar zus. Toen die ter sprake kwamen zag je Witzier even iets wegslikken – daarmee het meest in het oog springende verschil tussen haarzelf en de expressieve tranenman Van Erven Dorens accentuerend. NRC Kijktips Elke maandag tipt de mediaredactie boeiende programma’s, series en films. Witzier doet meer dan meevoelen. Ze excelleerde door de vragen die ze stelde aan deze veroordeelde. Eerst „Heb je jezelf vergeven?” – wat véél beter is dan voor de hand liggende vragen naar spijt of berouw. Vlak daarna volgde, over die kinderen, de gedurfde vraag: „Zijn ze trots op je?” Dat was niet alleen een nadrukkelijk niet moraliserende vraag, maar ook een die getuigt van zeer scherp psychologisch inzicht. Met die formulering liet Witzier haar kijkers in vijf woorden weten waar het in het leven van deze vrouw nog om ging. Dat doen weinigen haar na.
</doc>
<doc id="538" genre="news" gender="?">
Toneelgroep Reinaart op de planken in Essenbeek
  Halle - Toneelgroep Reinaart speelt in de Sint-Jozefzaal in Essenbeek de komedie 'Daar zijn kosten aan' op vrijdag 9 november en zaterdag 10 november om 20uur en zondag 11 november om 15uur. André Herremans doet deze keer de regie. Tickets bestellen kan via toneelgroepreinaart@gmail.com of op 0477-73 18 47. Een toegangskaart kost 9 euro.
</doc>
<doc id="539" genre="news" gender="?">
Verdachte aangehouden voor beschieten coffeeshop Delft
 Een 26-jarige Amsterdammer wordt verdacht van betrokkenheid bij drie schietincidenten bij coffeeshops in Delft. Die vonden alle plaats op de ochtend van 16 september. Een 26-jarige Amsterdammer is woensdagochtend aangehouden op verdenking van het beschieten van een coffeeshop in Delft in september. De man wordt daarnaast verdacht van betrokkenheid bij twee andere schietpogingen op coffeeshops in Delft. De drie incidenten vonden plaats op de ochtend van 16 september, meldt het Openbaar Ministerie . Na de aanhouding heeft de recherche ook twee locaties in Amsterdam doorzocht. De verdachte zit vast en wordt waarschijnlijk vrijdag voorgeleid. Op 16 september werd rond zes uur ‘s ochtends geprobeerd coffeeshop The Game in de Breestraat te beschieten. “Maar het lijkt erop dat daarbij het wapen weigerde”, aldus het OM. Ruim een uur later, om 07.15 uur, weigerde het wapen opnieuw bij een poging een coffeeshop te beschieten, dit keer in de Peperstraat voor coffeeshop The Future. Om 08.30 uur slaagde een schietpoging wél. Toen was opnieuw coffeeshop The Game doelwit. Er werden meerdere kogels afgevuurd op de gevel. Er vielen geen gewonden. De twee coffeeshops hebben dezelfde eigenaar. In Delft zijn het laatste half jaar meerdere schietincidenten geweest. Maandagochtend nog opende een agent het vuur op twee wegvluchtende mannen. De agent had een van hen met iets dat leek op een wapen voor coffeeshop The Game zien staan. De twee wisten te ontkomen op een scooter. Sindsdien houdt de politie verscherpt toezicht in het centrum van de stad. Zaterdag is in het stadskantoor een informatiebijeenkomst voor ondernemers en buurtbewoners van de Breestraat. Diezelfde maandagochtend werd een 18-jarige inwoner van Zoetermeer met een schotwond het LangeLand Ziekenhuis in Zoetermeer binnengebracht. Hij overleed later. Of er verband is met het schietincident in Delft, is volgens het OM nog onduidelijk. Op 8 mei werden coffeeshop The Future en zonnestudio Sun Style in de Peperstraat beschoten. Op 17 mei ontploften handgranaten voor zowel The Game als voor The Future, waarvoor later twee verdachten werden opgepakt. De 41-jarige Michael B. zit nog vast. Hij ontkent iets met het plaatsen van de handgranaten te maken te hebben. In juni werd een cadeauwinkel op de Molslaan en een horecazaak op de Beestenmarkt beschoten. Op 7 augustus werd crimineel Karel Pronk geliquideerd bij koffiehuis Het Kalf aan het Kalverbos, net buiten het centrum. De dader is nog spoorloos.
</doc>
<doc id="540" genre="news" gender="?">
Op campagne met een koe
  Berendrecht-Zandvliet-Lillo - Raf Merveille is lijstduwer op de lijst van de Open VLD van het Polderdistrict. Hij is tegelijkertijd boer en veekweker. Hij vond er niets beter op dan een van zijn runderen te gebruiken als blikvanger in zijn campagne. Onder meer In een advertentie in een plaatselijk blad pakt hij uit met een koe.
</doc>
<doc id="541" genre="news" gender="?">
Geheim van superkrachtige spindraad eindelijk ontrafeld?
 Er gebeurt wereldwijd veel onderzoek naar, maar toch zijn wetenschappers er nog altijd niet in geslaagd om de zijden draad van spinnen na te maken. Maar Amerikaanse onderzoekers zeggen nu toch een belangrijke sleutel in handen te hebben. U kent ze wel, de straffe uitspraken over de sterkte van spindraden: sommige vezels zijn tot vijf keer sterker dan staaldraad, waardoor een spinnenweb met de dikte van een pen al een vliegtuig of trein zou kunnen vangen. De combinatie van sterkte, rekbaarheid en biologische afbreekbaarheid doet dromen van een heleboel mogelijke toepassingen. En toch slagen wetenschappers er niet in om de zijden draad na te maken. Onderzoekers van de universiteit van San Diego zeggen nu ontrafeld te hebben hoe de draad zich binnenin de spin voorvormt. Biochemicus Tom Gheysens van de UGent houdt zich ook bezig met het spinragonderzoek. Is spindraad dan echt zo sterk? Spindraad is inderdaad erg sterk omdat hij veel meer energie kan absorberen dan eender welk synthetisch materiaal. Dat brengt ook met zich mee dat hij veel elastischer is dan andere materialen. Dat heeft zijn voordelen, maar ook zijn nadelen. Er wordt wel eens gezegd dat men kogelvrije vesten van spindraad wil maken omdat het materiaal zo licht is. Zo’n vest van zijdedraad zou de kogel inderdaad stoppen, maar door zijn elasticiteit zou je de kogel toch in je lijf krijgen. Wat zijn de toepassingsmogelijkheden? Er zijn er massa’s. Zo is men volop bezig om de samenstelling van spindraad te gebruiken in biomaterialen en natuurlijke polymeren. Er zijn enorm veel biomedische toepassingen. Op dit moment ontwikkelt men spindraad om kraakbeen te herstellen of om er zenuwpezen van te maken. Waaruit bestaat zo’n draad dan? Uit hele lange en gestructureerde eiwitten. En dus niet uit kleine, functionele eiwitten zoals je die in een menselijk lichaam tegenkomt. Die eiwitten zijn te vergelijken met collageen , maar zijn nog veel groter en sterker. Het zijn bovendien de enige eiwitten die uitgescheiden worden en gebruikt worden los van het lichaam van het organisme. Dat maakt de verschillen met de andere eiwitten zo groot, maar tegelijk zo interessant. Niet elke spindraad is even sterk? De sterkste draad is de ankerdraad, waarmee de spin zich beveiligt tegen vallen wanneer ze haar web maakt. Dat is de draad die voor wetenschappers het interessantst en het makkelijkst te melken is. De andere draden, zoals cocondraden en loopdraden, zijn veel kleiner en daarom minder makkelijk te oogsten bij een spin. Alle spinsoorten produceren spindraad, maar het zijn niet de enige dieren die dat doen. Ook de zijdeworm en sommige mieren, kreeftjes en bijen produceren zijde. Opvallend is dat al die zijdes onafhankelijk van elkaar geëvolueerd zijn. Dat wil zeggen dat de natuur op verschillende momenten bij verschillende organismes op hetzelfde uitwendige eiwit is uitgekomen. Dat zorgt ook voor heel wat verschillende eiwitsamenstellingen. Zelfs binnen de soort kunnen er verschillen zijn. Het hangt zelfs af van het dieet van het dier. Als een spin alleen vliegen eet, heeft haar draad andere eigenschappen dan bij een spin die vooral sprinkhanen eet. Het is erg adaptief. Als de natuur het zo dikwijls kan, waarom kunnen wij dan geen spindraad maken? De hele kleine eiwitten zijn makkelijk na te maken, zoals nu volop in de biotechnologie gebeurt. Maar het eiwit van spindraad is twintig tot honderd keer langer. Dat betekent dat de parameters om die eiwitten te vouwen veel moeilijker juist te krijgen zijn. Het is heel gemakkelijk om grote hoeveelheden van het eiwit buiten de spin te krijgen, maar je weet niet wat er zich allemaal in een spinnenlichaam afspeelt om het zo te maken. Wat de Amerikaanse onderzoekers nu bekend maakten, ziet er heel mooi uit, maar het is af te wachten of ze hun claim kunnen waarmaken. Het is niet de eerste keer dat zo’n claim gebeurt, en toch zijn we er nog altijd niet achtergekomen. In Amerika heeft de firma Bolt Threads blijkbaar wel een methode gevonden om de eiwitten van spinnenzijde te produceren. Maar ook zij ondervinden problemen om de juiste aminozuur- sequenties te vinden.
</doc>
<doc id="542" genre="news" gender="?">
Mountainbikers vliegen over vliegveld met Allerheiligen
  Ravels - Meer dan duizend mountainbikers vliegen donderdag over het vliegveld in Weelde. Allerheiligen is in Ravels de jaarlijkse feestdag van de off road-fietsers. WTC De Rappe Wielen en de gemeentelijke sportdienst van Ravels organiseren dan de populaire veldtoertocht ‘Rondom Weelde’. De start- en aankomstplaats wordt ingericht op het voetbalterrein van KSK Weelde. Inschrijven kan tussen 7.30 uur en 11 uur. De deelnemers kunnen kiezen uit vier verschillende routes van 18, 32, 42 en 54 kilometer. “Ons parcours combineert alle facetten van het mountainbiken: veel onverharde wegen, mooie dreven, slingerende singletracks en talrijke bossen in België en Nederland”, zegt Patrick De Rijk van WTC De Rappel Wielen. “De route loopt ook dwars door het militaire vliegveld van Weelde en over het mountainbikeparcours van Ravels.” Speciaal voor de jonge jeugd is een ‘kidstour’ uitgestippeld van 18 kilometer, bedoeld voor kinderen en jongeren van 7 tot 16 jaar.
</doc>
<doc id="543" genre="news" gender="?">
‘Alle iPhone-foto’s samen vormen een geweldig document van de wereld’
 Fotografie Fotograaf Anne Geene (35) won dit jaar de Beeldende Kunstprijs van de Volkskrant en verkocht acht werken aan het Rijksmuseum. In het Gemeentemuseum is een serie te zien die ze maakte met Arjan de Nooy, haar partner in leven en liefde. Als een natuurvorser uit de negentiende eeuw onderzoekt fotograaf en kunstenaar Anne Geene de wereld. Voortdurend is ze bezig met documenteren, rubriceren, categoriseren, indexeren, beschrijven, groeperen, lijsten maken – of het nu bomen zijn, of rode bladeren, of vogels, of wolken. „Een mens kan nooit genoeg kennis verzamelen”, zegt de 35-jarige fotograaf met een schaterlach. Dit is een oogstjaar voor Geene. Eerder dit jaar won ze de Beeldende Kunstprijs van de Volkskrant, op de fotobeurs Unseen vorige maand kocht het Rijksmuseum acht van haar werken, en 13 oktober opende in het Gemeentemuseum Den Haag The Universal Photographer , een tentoonstelling van een project van Anne Geene en Arjan de Nooy, haar partner in leven en liefde, met wie ze sinds 2012 samenwerkt. Het project gaat over het merkwaardige leven en oeuvre van U., een alter ego van zijn bedenkers. Aan de hand van zijn fictieve leven schrijven zij een geschiedenis van de fotografie en tevens een statement over hun vak. In de tien hoofdstukken van zijn leven laten ze zien hoe U. door middel van de fotografie grip op de wereld probeert te krijgen. Belangrijkste verschil: U. verzuipt in zijn zoektocht, ze doen er met humor en relativeringsvermogen verslag van. Hebben zij zelf alle foto’s in het boek gemaakt? Nee, zegt De Nooy, „en het is niet belangrijk om dat te weten.” Sommige zijn gemaakt, andere zijn gevonden, in archieven en oude albums. „Het gaat om het verhaal dat wij ermee construeren.” Dat construeren is soms letterlijk, zoals in het hoofdstuk waarin U. steeds maniakaler foto’s met nietjes aan elkaar vastmaakt in een poging betekenis te halen uit de som der delen. In een van de hoofdstukken vullen de gevonden en de gemaakte foto’s elkaar echt aan. Op een rommelmarkt vonden de kunstenaars een album uit de jaren dertig van een reis naar Italië. In een vorm van rephotography volgen zij in de sporen van U. en maken dezelfde foto’s nu opnieuw. In gesprek met Geene en De Nooy valt steeds het woord ‘context’. „Je verzint een structuur waarmee je iets bloot legt”, zegt Geene. „Een foto van een meeuw of een blad zegt niet zo veel, totdat het er veel zijn en je ze in een context plaatst, zoals de kleur of de vorm.” Zo deed ze dat in haar boek No. 235: Encyclopaedia of an Allotment , waarin ze haar volkstuin portretteert aan de hand van dier- en plantsoorten, vormen, kleuren, wolken en water. Die context kan overigens ook zelfverzonnen zijn, zoals in hun boek Ornithology . Het hoofdstuk ‘Bird Geometrics’ bevat vage foto’s van vogels die patronen vormen in de lucht, op de grond, op draden. Het plezier waarmee de makers de draak steken met de schijn van wetenschappelijke ordening, werkt onweerstaanbaar op de lachspieren. Een ander project van Geene dat veel bekendheid kreeg was haar buitengewoon vindingrijke en mooi uitgevoerde Kleine Wateralmanak : van zee tot molecuul. Daarin benadert ze water op allerlei manieren, van foto’s van watervallen, tot petrischalen met kweken van diverse micro-organismen in het Haagse drinkwater (niet vrolijk stemmend), tot een vergelijking van de prijs van water in een fles Spa Blauw (545x zo duur als kraanwater) en die van het water dat bijvoorbeeld in ketchup zit (1345x zo duur), begeleid door ruim zestig foto’s van labels van producten als oestersaus, smeerworst en gezichtscreme waarop water als het eerste ingrediënt staat vermeld. Reken maar uit. De fictieve U. van The Universal Photographer eindigt als kopiïst, die in een wanhopige poging compleet te zijn álles in zijn albums inplakt: luchten, pingpongballen, sinaasappels, fabrieken, zonder smaak of voorkeur. „Hij gaat te werk zoals wij allemaal met onze iPhones”, zeg Geene. „Je ziet iedereen van alles vastleggen, gewoon omdat het kan. Daarmee maken we wel met z’n allen een geweldig document van de wereld.” „Fotografie is een kopieerapparaat”, zegt De Nooy. „Een foto is informatie, de ene foto is nooit beter of belangrijker dan de andere. Het gaat ons om de context en het verhaal, niet om een esthetisch eindproduct.”
</doc>
<doc id="544" genre="news" gender="?">
Jeugdvoorzitter loopt voor Kom op tegen Kanker
  Hoegaarden - Alain Greck, jeugdvoorzitter bij voetbalclub SC Out-Hoegaarden, neemt deel aan de 100km-Run voor Kom op tegen Kanker op 24 maart 2019 in De Schorre te Boom. De club roept op Alain Greck te steunen bij de fondsenwerving. Hij zal in maart de 40km voor zijn rekening nemen. Hij en zijn loopteam DCM EMBA dienen (minimum) 2.500 euro startgeld in te zamelen ten voordele van en het wetenschappelijk kankeronderzoek. Het team bij DCM MBA in Waarloos bestaat uit: 10 km door Jureck Van Edom, Service Support, 20 km door Bart Verbiest, Mechanical Engineer, de 30 km door Philip De Temmerman, Service Manager en de 40 km door Alain Greck, Managing Director. Indien mogelijk wordt nog een tweede team in stelling gebracht. Als eerste actie worden kerstkaarten verkocht. Elk kerstdoosje bevat tien kerstkaarten met twee verschillende motieven. Prijs: 5 euro per doosje via Alain Greck ( ) (gewenste aantal doosjes, naam en adres, doorgeven). Iedereen kan het team ook rechtstreeks steunen met een gift op het rekeningnummer BE56 7360 3575 6688 met de mededeling "340032029 + gift".  
</doc>
<doc id="545" genre="news" gender="?">
In het volleybal draait alles om  de teamprestatie
 WK volleybal  De prestaties van de Nederlandse vrouwen op het WK plaatsen het volleybal in de schijnwerpers. Wat weten we precies over deze sport? De Nederlandse volleybalsters maken met hun opmars bij het WK in Japan nogal wat los. Het bereiken van de halve finales – de beste prestatie ooit van de Nederlandse vrouwen – dwingt bij steeds meer mensen respect af. Speelsters als Lonneke Slöetjes, Celeste Plak of Laura Dijkema zijn opeens namen die direct zullen worden geassocieerd met volleybal. Hun roem zal wellicht de sportwereld overstijgen als Nederland vrijdagochtend (06.40 uur Nederlandse tijd) in de halve finale Servië weet te verslaan. De toenemende populariteit ten spijt, blijft volleybal voor buitenstaanders een mystiek spel. Ja, dat een tegen de grond geslagen bal een punt oplevert, begrijp iedereen, maar daar blijft het veelal bij. Is volleybal een exclusieve sport, alleen geschikt voor lange mensen? Wanneer krijgt iemand welke bal? Wat betekenen die vingeraanwijzingen achter de rug? Bevordert een contactloze sport het wederzijdse respect tussen beide teams? Hoe groot is de rol van de coach? En vanwaar toch dat voortdurende handjeklap tussen ploeggenoten? Aan de hand van vijf stellingen poogt Redbad Strikwerda (54) het spel voor de leek te ontrafelen. Hij is de mannencoach van topdivisieclub Dynamo Apeldoorn en heeft diverse Nederlandse titels achter zijn naam staan. Maar bij de aanstelling van een bondscoach is hij tot nu door de bestuurders voortdurend genegeerd. Vanwege zijn uitgesproken meningen, veronderstelt de coach zelf. Maar het vakmanschap van Strikwerda wordt desondanks in de volleybalwereld breed gerespecteerd. 1 Een volleyballer moet lang zijn „Pertinente onzin”, zegt Strikwerda. „Een team kan prima functioneren met relatief kleine spelers. Nee, geen zes, dat werkt niet, maar twee ‘kleintjes’ in een team is geen beletsel. Gebrek aan lengte moet gecompenseerd worden, dat wel, met sprongvermogen en agressie bijvoorbeeld. Maret Balkestein-Grothues [1.80 meter] is bij het Nederlands vrouwenteam het levende bewijs daarvan. Zij heeft lak aan de heersende opvatting dat lengte allesbepalend is. Haar tekort aan lengte compenseert ze met een oerdegelijke pass en ook goede aanvallen, vergis je niet. Zij is een complete speelster, ontegenzeglijk de leider van het Nederlands team. Trouwens, lengte maakt iemand niet bij voorbaat tot een goede volleyballer. Daar komt ook een ontwikkelde motoriek en bewegingssnelheid bij kijken. En niet te vergeten: mentale kracht. Een goede speler moet met stress kunnen omgang. Een bal raak slaan is één, een bal op een beslissend moment raak slaan is belangrijker. Die bekwaamheid heeft niks met lengte te maken.” 2 Volleybal is geen contactsport, dat verlaagt de weerbaarheid Geenszins, weerspreekt Strikwerda, die er op wijst dat, ondanks de barrière van een net, het er in het veld best stevig aan kan toegaan. „Dan bedoel ik verbaal en non-verbaal. Met een uitdagende manier van juichen bijvoorbeeld. Of met vileine opmerkingen tegenstanders uit hun spel halen. Ik zet een jonge speler wel eens tegenover een ‘zuiger’. Even zijn stabiliteit testen. Dat spel wordt continu gespeeld, maar blijft doorgaans binnen de perken. In die zin is volleybal een schone sport. Volleyballers zijn vooral druk met zichzelf, omdat die bal nu eenmaal na drie keer over het net moet worden gespeeld. Daarvoor moet veel arbeid verricht worden. Bij voetbal ben je mede afhankelijk van de opstelling bij de tegenstander. Dat speelt bij volleybal minder een rol. Er wordt vooral getraind op de teamprestatie: oneindig veel herhalen om vaste patronen erin te slijpen. Daar is helemaal niks mis mee. Met die instelling zijn David Bowie en Wolfgang Amadeus Mozart uitzonderlijk goede musici geworden.” 3 Volleybal is vooral een tactisch spel Deels is dat waar, erkent Strikwerda. „De eerste keuze wordt in het centrum van het veld gemaakt. Daar begint de strijd tussen de spelverdeler en de midblokkeerder van de tegenpartij. Waar gaat de set-up naar toe? Links, rechts, midden, achterover? En hoe snel wordt de bal gespeeld? De middenblokkeerder moet daarop anticiperen, die moet het blok sluitend maken. De spelverdeler die de middenblokkeerder weet te verrassen, geeft de aanvaller de gelegenheid makkelijker te scoren. Met signalen achter de rug geeft de spelverdeler aan op welke positie in het veld de bal wordt gespeeld. Eén vinger betekent dat de spelverdeler de bal dichtbij zich houdt voor een middenaanval, drie vingers betekent dat de bal over een drietal meters wordt gespeeld, en bij een pink komt de bal in de nek van de spelverdeler. Ja, bij het Nederlands team krijgt Lonneke Slöetjes de meeste ballen. Omdat zij de sterkste aanvalster is. Dat weet ook de tegenstander en dan wordt het een potje vechten tussen aanvaller en blokkeerders. In die situaties geven de individuele kwaliteiten de doorslag. Bij Nederland is in de aanval ook een grote rol weggelegd voor Celeste Plak, vanwege haar enorme slagkracht.” 4 Dat eeuwige handjeklap is klef Hartstikke klef, beaamt Strikwerda. Het is de cultuur, het hoort bij volleybal. Maar Strikwerda heeft zijn bedenkingen. „Ik vind het ook gefrutsel. Ik erger me aan een speler die na een foute service naar de kant komt en met iedereen handjeklap doet. Hoezo? Hij zou een moeilijke bal serveren om de tegenstander onder druk te zetten. Dan past handjeklap niet. Eigenlijk is het nergens voor nodig. Maar ja, in volleybal is het handjeklap gecultiveerd, hè. Je valt elkaar niet af. Zo van: oké, je maakt een fout, maar je blijft een van ons. Het heeft ook te maken met de geringe afmeting [9x9 meter] van het veld, die is klein in vergelijking met bijvoorbeeld voetbal en hockey. In die sporten hebben spelers helemaal geen tijd voor handjeklap. Op een kleine ruimte dreigt al snel het gevaar van oorlog, dan zoeken mensen naar middelen om elkaar te accepteren. Om samen te werken, moet je elkaars verschillen accepteren. Daarom zie je volleyballers ook veelvuldig samen juichen en yellen. Wordt ook gestimuleerd door coaches, moet ik zeggen.” 5 De rol van de coach is beperkt Dan moet je een onderscheid maken tussen trainer en coach, meent Strikwerda. „Een trainer brengt de spelers vaardigheden bij. Technisch, maar ook fysiek door ze te leren vallen en duiken. Een coach is een procesbegeleider, die ervoor zorgt dat spelers in een wedstrijd de juiste keuzes maken. Een trainer als goede coach is een vrij zeldzame combinatie. Ik ben een voorstander van een dubbele bezetting, een trainer die tijdens wedstrijden zijn plaats afstaat aan een bekwame coach. Arie en Avital Selinger, evenals Gido Vermeulen [bondscoach van de mannen], zie ik als uitgesproken trainers. Maar Joop Alberda zorgde ervoor dat zijn spelers in het veld onafhankelijk konden beslissen. Als het er echt om ging hadden zij Alberda niet nodig. Dat vind ik de ideale situatie. De echte leiders staan binnen de lijnen. Ik heb sterk de indruk dat Jamie Morrison bij Nederland meer trainer dan coach is. Morrisons rol wordt in het veld nadrukkelijk overgenomen door Balkestein-Grothues, die met haar drive het team aan de gang kan houden. Ik vind het mooi om te zien hoe zelfstandig deze ploeg is.” Nederland won in de tweede poulefase van het WK met 3-0 van Servië. Maar in dat duel ontbrak Tijana Boskovic vanwege een buikspierblessure. De 21-jarige Servische aanvalster wordt beschouwd als de beste aanvalster ter wereld. Bij het WK in 2014, de Zomerspelen van Rio in 2016 en het EK in 2017 maakte zij voor haar team de meeste punten. Vorig jaar werd de 1.93 meter lange Boskovic uitgeroepen tot beste volleybalster van Europa.
</doc>
<doc id="546" genre="news" gender="?">
Greeters leiden rond door Outgaarden
  Hoegaarden - Op zondag 21 oktober wordt de reeks verkenning "Start to Hoegaarden" voor 2018 af met een rondleiding door Outgaarden. is een concept van de . Dat zijn vrijwilligers die inwoners kennis laten maken met de mooiste plekjes. Zondag verzamelen ze om 14 uur in de pastorietuin van Outgaarden (bij slecht weer in de kerk). Hagelanddichter Dany Rega stelt zijn gedicht over Outgaarden voor (het vierde in de reeks over Hoegaardse deelgemeenten). Elke deelnemer krijgt een bladwijzer met het gedicht over Outgaarden. De twee actieve greeters uit Outgaarden, Achiel en Marie-Thérèse, nemen de groep tijdens een wandeling op sleeptouw door hun dorp. Kerkgids Romain geeft uitleg in de Sint-Niklaaskerk. De activiteit is gratis. Iedereen is welkom. Achteraf kunnen deelnemers tegen betaling iets drinken aan de stand van het dorpscomité in de pastorietuin.
</doc>
<doc id="547" genre="news" gender="?">
’We hebben Saoedi’s nodig tegen terreur’
 Amsterdam - Saoedi-Arabië is voor Europa een belangrijke bron van inlichtingen in de strijd tegen terreur. Alleen al vanwege deze kostbare ’intel’ wil het Westen de verhoudingen niet laten verpesten door het Khashoggi-schandaal, zeggen experts. 
</doc>
<doc id="548" genre="news" gender="?">
Het vergeten broeikasgas in de Nederlandse sloten
 De Nederlandse methaanuitstoot, een krachtig broei kasgas, wordt wel 15 procent hoger als de sloten meegeteld worden. Het broeit in de sloten. Sarian Kosten heeft een waadpak aangetrokken, ze is voorzichtig de oever afgeschoven en stapt nu een sloot in. We bevinden ons tussen weilanden aan de westelijke rand van Elst, een dorp boven Nijmegen. Kosten staat tot aan haar heupen in het water, en rond haar borrelen continu bubbeltjes op aan het wateroppervlak. Voor die bubbels zijn we hier, op een warme dag in september. „Hoogstwaarschijnlijk bevatten ze methaangas. We zullen het zo testen met een vuurtje”, zegt aquatisch ecoloog Kosten, die aan de Radboud Universiteit in Nijmegen werkt. Ze houdt een lege glazen fles met daaraan een trechter onder water, de opening naar beneden. Niemand hield tot nu toe rekening met methaan uit sloten. De sloot, dat is in Nederland symbool van controle over land en water. Is die nu opeens klimaatverdacht? Ja, concludeert Kosten, uit eigen, nog relatief kort onderzoek aan tien Friese sloten. En uit eerder onderzoek elders. Methaan is behalve een brandbaar gas ook een broeikasgas, net als kooldioxide, maar met een opwarmend effect dat ruim dertig keer zo groot is. Naarmate de aarde verder opwarmt, stoten ondiepe wateren, zoals meren, vennen en sloten, meer methaan uit. En die uitstoot schiet helemáál omhoog als de opwarming combineert met een toename aan voedingsstoffen. In Nederland gaat dat voor de meeste sloten op, door de uitspoeling van mest vanaf de akkers. Maar de sloten, totaal 330.000 kilometer in lengte, worden nu niet meegenomen in de jaarlijkse Nederlandse rapportage over de uitstoot van broeikasgassen. Bioloog Sarian Kosten onderzoekt de methaanuitstoot. Foto Merlin Daleman  Bovendien zit er in de emissies van de methaanbronnen die wel worden meegenomen (bijvoorbeeld koeien, stallen, olie- en gasinfrastructuur, industrie) een behoorlijke onzekerheid, van 17 procent. De gerapporteerde methaanuitstoot zou dus ook 17 procent hoger of lager kunnen liggen. Anders gezegd: na dertig jaar klimaatdiscussie is het zicht op de Nederlandse methaanuitstoot nog steeds niet helder. Onderzoeksinstituut TNO heeft afgelopen zomer opgeroepen tot een nationaal meetprogramma voor methaan. Zoals dat er in Zwitserland en het Verenigd Koninkrijk al wel is. „We moeten dit veel nauwkeuriger in kaart krijgen”, zegt Hugo Denier van der Gon van TNO. Het RIVM in Bilthoven, verantwoordelijk voor die jaarlijkse broeikasgasrapportage, laat weten hier „positief tegenover” te staan. Volgens de jaarlijkse broeikasgasrapportage is de methaanuitstoot in Nederland gedaald van 32 megaton (Mton) CO 2 -equivalent in 1990 tot 18,6 Mton in 2016. Maar in de lucht neemt de concentratie methaan juist toe. Klopt hier iets niet? De methaanuitstoot in Nederland wordt op twee manieren vastgesteld : door opgave van de uitstotende bedrijven en via wetenschappelijk onderzoek – dat laatste vooral in de landbouw. Het RIVM controleert de door bedrijven opgegeven waarden steekproefsgewijs. De Wageningen Universiteit onderzoekt verder hoeveel methaan bijvoorbeeld enkele koeien, stallen, en een paar akkers met uitgereden mest uitstoten. Dat wordt geëxtrapoleerd naar het totaal aantal koeien, stallen en uitgereden mest. De totale gerapporteerde uitstoot van methaan wordt niet gecontroleerd aan de hand van luchtmetingen. Dat is ook lastig”, licht Margreet van Zanten van het RIVM toe. Ze is een van de hoofdauteurs van de nationale broeikasgasrapportage. In de lucht meet je namelijk de concentratie van álle methaanbronnen – de rapportage beperkt zich tot antropogene bronnen, en dan alleen degene die door het VN-klimaatbureau IPCC zijn voorgeschreven. Metingen in de lucht, zoals door de meetmast bij Cabauw, pikken signalen op uit het hele noordelijk halfrond. In Science  schreven onderzoekers twee jaar geleden de wereldwijd toegenomen concentratie methaan in de atmosfeer sinds 2006 vooral toe aan een uitbreiding van de veestapel (met name herkauwers) en de rijstteelt. Of dit het verschil helemaal verklaart is onduidelijk. Misschien is er ook iets veranderd in de atmosferische chemie. Of misschien is de nationale rapportage onnauwkeurig. In de sloot woelt Kosten de bodem om. Ze maakt de bubbels in de grond los, zegt ze. „Dan krijg ik meer gas in de fles. Dat kan leuk worden zo.” Methaangas komt vooral uit de bodem van de sloot, legt Kosten uit. In het sediment zitten bacteriën die in zuurstofloze omstandigheden organisch materiaal omzetten. Bij dat proces komt methaan vrij. Dat kan op twee manieren. Is de temperatuur onder de 10 graden Celsius dan lost methaan op in water, diffundeert naar boven, en ontsnapt naar de lucht – wetenschappers noemen deze route de diffuse flux . Boven de 10 graden komt er een ander proces bij, de bubbelvorming. De methaanbacteriën worden dan actiever, zegt Kosten. Soms wordt de snelheid van methaanproductie groter dan de oplosbaarheid ervan in het water. Dan vormen zich die bellen. „Dat begint in ons land meestal ergens in maart”, zegt Kosten. In juli-augustus is de methaanproductie op zijn hoogst. Eind september, begin oktober zakt-ie weer in. Het zijn hoofdzakelijk ondiepe wateren die methaan uitstoten. Is de sloot of het meertje dieper dan zo’n 3 meter dan zal weinig van het op de bodem gevormde, oprijzende methaangas het wateroppervlak bereiken. Het wordt onderweg omgezet door weer andere bacteriën – bij dat proces komt CO 2 vrij. In ondiepe wateren is de afstand van de bodem tot het wateroppervlak korter, en is er dus minder tijd voor die omzetting. „In diepe wateren is het sediment ook vaak kouder dan in ondiepe wateren en wordt er sowieso minder methaan gevormd”, zegt Kosten. In Nederland, en ook wereldwijd, zijn de ondiepe wateren het dominante watertype aan land. Dat opwarming de methaanproductie aanwakkert, is onder meer aangetoond in een onderzoek dat Kosten leidde. De publicatie verscheen eind vorig jaar in Nature Communications . Het was een literatuurstudie, aangevuld met een eigen ‘mesokosmosexperiment’. Dat is een proef in een half-natuurlijke setting. Metalen vaten werden gevuld met sediment en water, en daaraan werd fytoplankton toegevoegd. Bij 4 graden opwarming steeg de methaanuitstoot met ruim de helft. De onderzoekers zagen nog wat anders. Naarmate de opwarming toenam vond de productie van methaan steeds meer plaats in de vorm van gasbelletjes. Probleem is dat de vorming van gasbellen zich moeilijk laat kwantificeren. Wetenschappers beperken zich vaak tot de diffuse flux. Omdat de andere route erg wisselvallig is, in tijd en in plaats. „Het komt in pulsen”, zegt Kosten, die nog steeds in de sloot staat, tussen de oppoppende belletjes. „Soms heb je twee dagen niks, en dan opeens: bubbels. En de ene keer verschijnen ze hier, een dag later opeens 30 meter verderop.” Metingen in het veld gebeuren meestal op één plek, en tijdelijk. „Vaak meet je een dag, en dan vertrek je weer. Of je meet eens per maand”, zegt Kosten. Dat maakt metingen onnauwkeurig. Met een accu-aangedreven apparaat meet Sarian Kosten de diffuse flux van methaan aan het wateroppervlak. Foto Merlin Daleman Buiten Nederland zijn er toch een paar plekken te vinden waar bijna continu wordt gemeten. In Denemarken bijvoorbeeld, in het plaatsje Silkeborg, 35 kilometer van Aarhus. Daar loopt sinds augustus 2003 een mesokosmos-experiment. Het is het langst lopende onderzoek in zijn soort. In de buitenlucht bevinden zich 24 vijvers, bijna twee meter in diameter, en 1 meter diep. Ze worden gevoed met grondwater. Via een verwarmingselement is de temperatuur van het water te regelen. Er zijn drie varianten: de natuurlijke temperatuur, 2 tot 3 graden daarboven, en 4 tot 5 graden daarboven. Daarnaast testen ze voor elke variant twee voedingsregimes: wel of geen extra nutriënten (stikstof en fosfor). Het gecombineerde effect van opwarming én extra voedingsstoffen was overduidelijk. De methaanuitstoot (diffuse flux én gasbellen) lag 5 tot 20 keer hoger, vergeleken met de vijvers die wel waren opgewarmd maar waar geen extra voedingsstoffen aan waren toegevoegd. En ook vergeleken met de rijk gevoede vijvers die een normale temperatuur hadden. Het aandeel van de gasbelletjes in de totale methaanuitstoot nam toe van circa 40 tot 90 procent. De Deense onderzoekers publiceerden de resultaten afgelopen januari in Nature Climate Change . De jacht op opborrelend methaan. Foto Merlin Daleman Kosten klimt uit de sloot. Ze heeft net, onder water, een dop op de fles gedraaid. De randen van de dop zijn van metaal, maar bovenop is-ie van rubber. Kosten pakt een spuit en prikt de naald door het rubber. „Probeer jij wat van het gas op te zuigen, dan pak ik de lucifers”, zegt ze. Hoeveel de Nederlandse sloten precies aan methaan uitstoten, kan Kosten alleen maar grof schatten. In 2011 hebben Wageningse onderzoekers al eens metingen uitgevoerd , in 5 meertjes en 14 sloten in Nederland. Maar zij bepaalden alleen de diffuse flux. Bovendien kozen ze alleen wateren met veenbodems. „Terwijl je ook wilt weten hoe het zit in een kleisloot, zoals deze hier”, zegt Kosten. En ze zou ook de invloed van allerlei andere factoren willen weten. De afwatering van de akker bijvoorbeeld, en de begroeiing in de sloot. „Als er waterplanten groeien is dat beter dan wanneer je een kale sloot met alleen algengroei hebt.” Kosten schat dat de gerapporteerde methaanuitstoot zo maar 15 procent hoger kan uitvallen als de sloten erbij opgeteld worden. „In die ordegrootte.” In de laatste nationale rapportage, eerder dit jaar gepubliceerd, kwam die uitstoot voor 2016 uit op 18,6 megaton (Mton) CO 2 -equivalent (het opwarmend effect van methaan is hierin omgerekend naar dat van CO 2 ). Daarmee heeft methaan een aandeel van bijna 10 procent in de totale Nederlandse broeikasgasuitstoot. Wereldwijd is dat 16 procent, volgens de laatste schatting van het VN-klimaatpanel IPCC – maar ook hierin zijn veel onzekerheden. In het tijdschrift PNAS riep een grote, internationale groep wetenschappers drie jaar geleden het IPCC op nieuwe richtlijnen op te stellen voor de jaarlijkse broeikasgasrapportage. Een van de voorstellen was om bewerkte wetlands (drassige gebieden) ook mee te gaan tellen. Want eenmaal omgezet in landbouwgrond stoten die meer broeikasgassen uit, zo bleek uit hun analyse. Het IPCC werkt aan nieuwe richtlijnen, die volgend jaar mei uitkomen. Foto Merlin Daleman De vraag is dan: in hoeverre zijn emissies uit sloten natuurlijk danwel door de mens veroorzaakt? De broeikasgasrapportage richt zich op antropogene bronnen. Het RIVM laat weten dat dit „voor discussie vatbaar” is. Ook volgens Kosten is het niet eenduidig. Het klopt dat in Nederland veel sloten zijn aangelegd. En de hoge aanvoer van voedingsstoffen is ook voor een groot deel aan de mens toe te schrijven. „Maar je kunt de landbouw niet alles in de schoenen schuiven. Ook natuurlijke wateren in niet-agrarische gebieden stoten methaan uit.” Kosten heeft een pakje lange lucifers in handen. „Kun jij voorzichtig het gas uit de spuit drukken?”, vraagt ze. Ze strijkt een lucifer af. Er gebeurt niks. Geen vlam uit de spuit. We proberen het nog twee keer. Niks. Ze laat het er niet bij zitten. Een half uur geleden heeft ze aan de slootkant een accu-aangedreven apparaat opgesteld waarmee ze de diffuse flux aan het wateroppervlak kan meten. Vanuit het apparaat lopen twee slangetjes naar een plexiglazen kap in de sloot, die drijvend wordt gehouden door twee zwembandjes. Op een aangesloten laptop is de methaanconcentratie in de lucht onder de kap te zien. Kosten gaat op de grond liggen, reikt naar de kap, en haalt de slangetjes eruit. „Spuit jij het gas in dat linker slangetje”, zegt ze. En kijk. Even later loopt op de laptop de lijn voor de methaanconcentratie snel hoger en hoger op. Kosten: „Dus toch.”
</doc>
<doc id="549" genre="news" gender="?">
Ineens is Fan Bingbing terug, na beschuldiging van belastingontwijking
 Sinds juni was de populaire Chinese actrice van het toneel verdwenen. Deze week gaf ze een teken van leven: op sociale media bood ze haar excuses aan aan fans en de overheid. De Chinese actrice Fan Bingbing is een van de populairste sterren van het land. Ze speelde in Chinese producties en vertolkte rolletjes in Hollywood-films als X-Men en Iron Man . Op Chinese sociale media heeft ze zo’n 62 miljoen volgers. Maar die vernamen sinds juni geen woord van haar: Bingbing leek de afgelopen maanden van de aardbodem verdwenen. Ze liet verstek gaan voor de perstour voor een film die ze opnam met Bruce Willis en ook een reclame voor vitamines waarin ze figureerde werd uit de lucht gehaald. Maar liefst drie maanden lang werd geen woord van haar vernomen. Aanleiding van de verdwijning leek een uitzending van een televisieprogramma op de staatszender, waarin zij ervan werd beschuldigd de belastingen te hebben ontdoken. Dat deed Bingbing onder meer door een schaduwcontract te tekenen voor een van haar films: aan de belastingdienst overhandigde ze een contract dat een veel lager salaris noemde dan het eigenlijke bedrag dat ze verdiende. De actrice is de niet de enige film- of tv-ster in China die gebruik maakt van dergelijke ‘yin-yang’-contracten om inkomsten achter te houden. In juni kondigde de overheid nieuwe regelgeving aan om die salarissen in te perken. Woensdag meldde de Chinese persdienst Xinhua News Agency dat Bingbing een boete van 129 miljoen dollar moet betalen voor de belastingontduiking. Zolang zij op tijd betaalt, wordt de filmster niet vervolgd. Uit de verklaring werd niet duidelijk waar Bingbing zich nu bevindt. Chinese media meldden dat zij enkele weken onder huisarrest stond. Op de Chinese blogwebsite Weibo.com heeft ze wel weer een teken van leven gegeven. De actrice aanvaardt de boetes die haar zijn opgelegd, schrijft ze. Verder biedt ze fans, die zij “teleurgesteld” heeft, haar excuses aan: “ik ben het maatschappelijk vertrouwen onwaardig”.
</doc>
<doc id="550" genre="news" gender="?">
‘Soms vragen ze of dit mijn wraak op de elite is’
 Marcelo Martinessi De Paraguayaanse regisseur toont in ‘Las herederas’ een corrupt land aan de hand van twee vrouwen die hun privileges zien verdampen. Chela en Chiquita wonen al hun hele leven in hetzelfde huis. Ooit waren ze geliefden, maar of ze ooit gelijkwaardig waren is maar de vraag. Er is een klassenverschil tussen beide oudere dames: Chela is de baas. Als hun geprivilegieerde wereld door geldgebrek uiteenvalt, is het Chiquita die daarvoor mag opdraaien en zelfs de gevangenis ingaat. De Paraguayaanse regisseur Marcelo Martinessi (1973) won met zijn debuutfilm Las herederas (de erfgenames) meerdere prijzen op de Berlinale. Afgelopen zomer was hij in Amsterdam en vertelde hij hoe het relaas van de uitdovende machts- en seksuele relatie tussen beide vrouwen ook een metafoor is voor de verstoorde klassenverhoudingen in zijn land. Als inspiratiebronnen noemde hij de documentaire Grey Gardens (1975), over twee verarmde societydames (familie van Jacqueline Kennedy), en Hollywoodklassieker What Ever Happened to Baby Jane (1962), met Bette Davis en Joan Crawford. „Ik ben gefascineerd door verziekte relaties. Met name tussen vrouwen. Dat komt vast doordat ik tussen de vrouwen ben opgegroeid. Paraguay is een vrouwenland.” Martinessi vertelt hoe hij als kleine jongen met zijn moeder meeging naar de kapper. „Paraguay is aan de buitenkant een prachtig beschaafd katholiek land. Maar iemand was nog niet de deur uit of de andere vrouwen begonnen de meest giftige verhalen over haar. Dat de meid haar bestal. Dat haar man vreemdging. Ik was altijd bang dat ze terug zou komen en het zou horen. En tegelijkertijd ben ik dol op dat geroddel. Want het levert de beste verhalen op. Een van mijn lievelingsboeken is La babosa (1952) van Gabriel Casaccia, waarin roddelen de hele sociale structuur van een dorp bepaalt. Casaccia begrijpt de petit bourgeoisie beter dan wie ook.” Voor Martinessi heeft geroddel, wat vrouwen in zijn film veelvuldig doen, nog een andere betekenis. „Paraguay is het grootste gedeelte van mijn leven een dictatuur, geregeerd door desinformatie. Niemand kent de waarheid. Je moet altijd maar afgaan op wat anderen zeggen.” Las herederas kwam rechtstreeks voort uit de zoveelste politieke omwenteling in zijn land. Na de politieke coup van 2012 – de linkse president Lugo werd afgezet door het Congres – ging de voormalige televisiemaker in zelfgekozen exil. „Voor het eerst in mijn leven voelde ik weerzin voor de klasse waar ik uit kom. Paraguay is een extreme klassenmaatschappij, en ik kom uit een behoorlijk bevoorrecht milieu. Ik had het gevoel dat iedereen om mij heen de staatsgreep steunde, simpelweg omdat ze bang waren om hun privileges kwijt te raken. Veel daarvan kwam in de film terecht.” Tegelijkertijd wilde hij een universeel verhaal vertellen, dus werden de psychologische verhoudingen belangrijker. „Het ging me om de hele systematiek van protectie en oppressie.” Door in zijn film vrouwen uit alle lagen van de bevolking bijeen te brengen, kon hij meteen een ander heikel onderwerp aankaarten: de slechte arbeidsposities van mensen aan de onderkant van de sociale ladder, met name de inwonende dienstmeisjes. „Die worden echt beschouwd als tweederangs burgers. Het is zelfs wettelijk geoorloofd om ze minder dan het minimumloon te betalen.” Las herederas gaat dus bij lange na niet alleen over de erfenis die Chela voor haar ogen heeft zien verdampen, maar over de erfenis van een land. „Paraguay wordt wel een eiland omgeven door land genoemd, of de boerderij van de president. We zijn het meest naar binnen gekeerd van alle Latijns-Amerikaanse landen. En volgens mij ook het meest corrupt. Toch heb ik geen karikatuur van mijn land willen maken, maar ruimte willen creëren waarin deze personages kunnen leven. Want ze zijn ook mijn moeders vriendinnen, mijn tantes. Soms vragen mensen me of deze film een wraakoefening is. Mijn antwoord is altijd: ‘Ik voel niets meer voor de elite van mijn land. Geen respect en geen verantwoordelijkheid. Dus ik heb ook niets om wraak op te nemen.’”
</doc>
<doc id="551" genre="news" gender="?">
KVLV Alken centrum brengt bezoek aan Corda Campus
 Centrum Elk jaar leveren de universiteit en de hogescholen in de buurt toptalent af in tal van richtingen, in het bijzonder ICT. Of je nu starter bent of al jarenlang actief, op de Corda Campus vinden deze mensen de ruimte om te groeien in het uitstekend gezelschap van ondernemers die werken aan de producten en diensten van morgen. Onder begeleiding van een gids kregen de leden uitvoerige uitleg en mochten zelfs een kijkje gaan nemen in de vele lokalen en de bijliggende hippe en trendy restaurants,waar iedereen welkom is, zowel omwonenden, Hasselaren, toeristen en zakenmensen. Corda Bar, Corda Latte, Corda Cuisine, Corda Catering en het Cordaat is de place to be om ontspannend en inspirerend te genieten.s'Middags werd er geluncht in (het selfs-service restaurant) Corda Cuisine. Deze leerrijke dag werd afgesloten met een heerlijke tas koffie en lekker koekje in 'Het Cordaat'.
</doc>
<doc id="552" genre="news" gender="?">
IS plande grote aanslag in Duitsland
 Duitse media spraken met een jihadist die vanuit Syrië samen met zijn vrouw een aanslag plande in Duitsland. De autoriteiten bevestigen het plan. Terreurgroep Islamitische Staat (IS) plande in 2016 een grote aanslag in Duitsland, maar de Duitse veiligheidsdiensten waren al vanaf een vroeg stadium op de hoogte van de plannen. Dat bevestigen de Duitse autoriteiten na berichtgeving in verschillende media . De televisiezenders NDR en WDR en de krant Süddeutsche Zeitung spraken in Syrië met de Duitse jihadist Oguz G. die samen met zijn vrouw de aanslag beraamde. IS wilde jihadisten naar Duitsland sturen om aanslagen te plegen. Een van de mogelijke doelen zou een muziekfestival zijn geweest. Volgens de Duitse inlichtingendiensten paste dit in het plan van de terreurgroep om in 2016 ook in Duitsland een grote aanslag te plegen, schrijft de televisiezender NDR. Een jaar eerder pleegde jihadisten verbonden aan IS aanslagen in Parijs. Het Duitse echtpaar Oguz G. en Marcia M., die in 2015 naar het Syrische Raqqa waren vertrokken om zich bij IS aan te sluiten, speelde daarbij een sleutelrol. Marcia M. probeerde Duitse vrouwen online te ronselen om met een IS-strijder te trouwen zodat deze naar Duitsland konden komen. Een van de vrouwen die ze benaderde, werkte voor een veiligheidsdienst. Hierdoor waren de Duitse autoriteiten al vanaf een vroeg stadium op de hoogte van de plannen. “Voor ons waren de feiten zeer concreet, wat vaak niet het geval is”, zegt het openbaar ministerie tegen de Duitse media. Aan het eind van het jaar nam de communicatie tussen Marcia M. en de vrouw van de veiligheidsdienst af en uiteindelijk stopt deze helemaal. Volgens de Süddeutsche Zeitung is het plan mislukt vanwege het onderzoek van Duitse veiligheidsdiensten en het uiteenvallen van IS. Het is niet duidelijk welke rol de Duitse veiligheidsdiensten precies hebben gespeeld. Het Duitse echtpaar is vorig jaar door de Koerden gearresteerd in Raqqa. Sindsdien zitten ze vast in het noorden van Syrië. Duitsland heeft een arrestatiebevel uitstaan voor de twee.
</doc>
<doc id="553" genre="news" gender="?">
‘De geheim agenten die ik kende waren op hun veertigste volledig opgebrand’
 Javier Marías  In de nieuwe spionage- en liefdesroman Berta Isla ontdekt een vrouw dat haar man een dubbelleven leidt. ‘Ook de mensen die je elke dag ziet zijn eigenlijk een mysterie.’ Een selectie van Marías’ essays verscheen onlangs in het Engels onder de titel Between Eternities . Penguin, 247 blz. € 14,99 Javier Marías (Madrid, 1951) geldt al jaren als een serieuze kandidaat voor de Nobelprijs voor Literatuur. Hij bracht een deel van zijn jeugd in de VS door, waar zijn vader, een politieke balling, aan universiteiten les gaf. Zijn internationale doorbraak kwam in 1992 met de roman Een hart zo blank . Zijn ambitieuze trilogie Jouw gezicht morgen (2002-2007) wordt door sommige critici de beste Spaanse roman van de voorbije halve eeuw genoemd. Nee, hij vindt schrijven niet gemakkelijker geworden. Sinds ik hem de laatste keer sprak, meer dan vijftien jaar geleden, is Javier Marías (1951) ontzagwekkend productief geweest. Zijn veelgeprezen romans, met als onbetwist hoogtepunt de trilogie Jouw gezicht, morgen kun je gerust volumineus noemen; ook zijn nieuwste, Berta Isla , beslaat een kleine zeshonderd bladzijden. „Toch lijkt het eerder moeilijker te worden. Ik heb steeds het gevoel dat mijn nieuwe werk voor mijn oude onderdoet. Ik herlees mijn boeken niet, maar omdat ik personages laat terugkeren, sla ik soms een paar bladzijden op om te kijken of alles wel klopt. Dan denk ik, dat is toch veel en veel beter dan wat ik nu aan het doen ben. Ik werk nu aan een nieuwe roman en ik denk steeds, wat is dit ontzettend kinderachtig, hou er toch mee op.” Bij Marías, die geldt als een van de belangrijkste schrijvers van onze tijd en wereldwijd zo’n achteneenhalf miljoen boeken heeft verkocht, weet je nooit hoe oprecht zijn breed geëtaleerde bescheidenheid is. Tijdens ons gesprek, in zijn met boeken volgestouwde appartement in het centrum van Madrid, blijkt hij juist uitstekend op de hoogte van de romans die hij zegt nooit te herlezen – hij citeert er met gemak uit. Hij is nog altijd een verwoed kettingroker en ik kan me niet aan de indruk onttrekken dat hij een rookwolk tussen hem en zijn interviewer ook figuurlijk wel prettig vindt. Hij spreekt vlot en graag, en schept er zichtbaar plezier in om onbekommerd af te dwalen. Maar spreken over zijn literaire intenties met een vreemde maakt hem zichtbaar ongemakkelijk. ‘Mijn vrouw en ik zien elkaar eens in de vier, vijf weken.’ Berta Isla is een typische spionage- en een liefdesroman à la Marías. De aantrekkelijke Berta, die als meisje een trits bewonderaars heeft, wordt al snel verliefd op de half-Engelse Thomas/Tomas. Ze trouwen, maar Thomas wordt als student in Oxford, om onder een beschuldiging van moord uit te komen, gedwongen een dubbelleven als spion te leiden. Hij is dan nog slechts als een ongrijpbare schaduw in Berta’s leven aanwezig. ‘Berta Isla’ is de geschiedenis van een huwelijk, waarin de geliefden vooral in elkaars hoofd bestaan. Ze zien elkaar nauwelijks. „Zo vreemd is dat niet, hoor. Ik ken veel van zulke relaties. Sterker nog, mijn eigen huwelijk is een beetje zo. Mijn vrouw woont in Barcelona, ik in Madrid. We zien elkaar eens in de vier, vijf weken. Ondenkbaar dat ik daar zou gaan wonen, of zij hier. Natuurlijk is in mijn roman die verwijdering maar half vrijwillig. Maar ik zie Berta niet als een Penelope-achtige figuur, die braaf wacht op de terugkeer van haar echtgenoot. Ze leidt haar leven, heeft affaires met andere mannen, heeft een baan. NRC Boeken Elke vrijdag het laatste boekennieuws met onze recensies, de interessantste artikelen en interviews. „Tegelijk heeft haar liefde voor Thomas iets vastbeslotens. Ze heeft besloten dat hij haar man moet zijn. Daar zit iets koppigs in, want haar liefde wordt op allerlei manieren onder druk gezet. Niet alleen door de afwezigheid van Thomas – jarenlang weet ze niet of hij nog wel leeft – maar ook door wat hij doet. Ze komt erachter dat haar man een dubbelleven leidt, ze beseft dat hij een mol is die andere mensen bedriegt en verraadt, wellicht de dood instuurt. Dat is het moment dat ze kan kiezen om hem te verlaten.” In de volharding van haar liefde heeft Berta iets heroïsch. Toch is de roman doortrokken van een gevoel van vergeefsheid. Wat brengt haar trouwe liefde haar nu helemaal? „Ja, het is een droevig verhaal. Berta Isla is natuurlijk geen echte spionageroman, maar ik heb een aantal echte geheim agenten gekend, die op hun veertigste niet meer wisten wie zijzelf waren, die volledig opgebrand waren door hun leven van deceptie en rollenspel. Het zijn acteurs, maar dan in het echte leven. In het geval van mijn personage Thomas zie je iets wat vaak gebeurt: dat mensen een positie waarin ze al vroeg door omstandigheden worden gedwongen, voor zichzelf rechtvaardigen. Wat ik doe, heet het dan, dient een hoger doel. In het geval van Thomas is dat hij de samenleving beschermt tegen onheil. Dankzij hem, houdt hij zichzelf voor, kunnen de mensen rustig hun leven leiden.” Juist daarover heeft zijn vrouw ernstige twijfels. Ze vergelijkt zijn werk voor de geheime dienst met de staatsterreur onder het Franco-regime. „Het is precies die ambivalentie die me interesseert. Thomas werkt voor de Britse staat, zegt hij, maar van wie komen zijn opdrachten eigenlijk? Hij denkt dat de dubieuze dingen die hij doet, een goede zaak dienen, maar weet hij dat zeker? Aan de andere kant vind ik veel mensen erg naïef. Zij eisen bijvoorbeeld dat de geheime diensten transparant zijn, laten zien wat er met hun belastinggeld gebeurt. Maar als je de noodzaak van een geheime dienst erkent, zeker in tijden van terreurdreiging, laat die dan ook zijn geheimen hebben.” Die wereld van spionage, die u eerder in uw trilogie beschreef, heeft voor u een diepe resonans. Uw personages proberen voortdurend achter van alles te komen, maar uiteindelijk staan ze met lege handen. „Wij weten nooit iets zeker. Ik kan zeggen dat ik in 1951 in Madrid geboren ben, maar dat is enkel wat ik heb besloten te geloven. We weten meestal bar weinig over het leven van onze ouders voordat we geboren werden. Die vijfentwintig, dertig jaar voor onze komst zijn bepalend voor hun leven geweest, maar wat weten wij ervan? Trouwden ze met elkaar uit liefde, of beschouwden ze elkaar als troostprijs, omdat ze door anderen waren afgewezen? „Ook wanneer je dagelijks met andere mensen omgaat, weet je welbeschouwd weinig van hen. Je zegt, dit is mijn vrouw, mijn man, mijn zoon, mijn moeder, maar de waarheid is dat we een mysterie voor elkaar zijn. Dat is wat me aantrekt aan dat spionage-milieu. Het hele menselijke bestaan is zo. Aan de andere kant, vaak willen mensen sommige dingen juist liever niet weten. We zijn van nature nieuwsgierig, maar voor sommige kennis schrik je terug. Dat vind ik begrijpelijk. Soms is het zelfs moedig iets niet te willen weten.” Wat me opvalt aan uw romans en uw essays, is aan de ene kant de schier onuitputtelijke aandacht voor de subtiliteiten van menselijk gedrag, een grote liefde voor literatuur en geschiedenis – en anderzijds een onsentimenteel besef van vergankelijkheid. Alles verdwijnt in een groot zwart gat. „Haha, op de dagen dat ik somber ben, denk ik er inderdaad zo over. Maar zulke gevoelens moet je wegstoppen, anders word je onverdraaglijk voor je omgeving. Ik schrijf al twintig jaar een wekelijkse column in de krant, en hoewel ik daar voortdurend zeg wat ik niet vind deugen, wat naar mijn mening slecht of leugenachtig is, ben ik daar toch bij uitstek een optimist, omdat ik ervan uitga dat verbetering mogelijk is. „In een roman hoef je niet een verantwoordelijk mens te zijn, daar ben je vrijer, daar kan alles in gezegd worden, zonder dat er meteen jouw naam onder staat. Je laat meer dingen toe.” Eigenlijk is het een wonder dat uw romans zo populair zijn, want ze gaan recht tegen de tijdgeest in. Tegen de tendens in om alles transparant te willen maken, ook menselijke relaties, ook seks. Bovendien wordt mensen voorgehouden dat ze hun lot in handen kunnen nemen, hun eigen leven kunnen maken. U houdt uw lezers voor dat het allemaal hopeloze illusies zijn. „In Berta Isla roept Thomas tegen de spion die hem als student ronselde, je hebt me geen keuze gelaten! Die antwoordt, nogal cynisch: sinds wanneer kiezen mensen hun eigen leven? Dat is een modern idee, westers vooral ook. Niemand kan zijn eigen leven maken, dat is hedendaags bijgeloof. Onze wilskracht wordt schromelijk overschat. Ik ben het lang niet altijd met mijn personages eens, maar de spion heeft hier gewoon gelijk. En het is zeker waar dat mijn werk zich ophoudt in het schemergebied van het menselijk bestaan, de penumbra op z’n Spaans. „Ik haal graag William Faulkner aan, iets wat ik vele jaren terug bij hem las, maar gek genoeg nooit meer heb kunnen terugvinden. Hij zegt, literatuur is als een lucifer die je ’s nachts in het open veld of in een bos aansteekt. Literatuur laat je alleen zien door hoeveel duisternis je omringd bent. Daar ben ik het helemaal mee eens. Literatuur helpt je de dingen iets beter te begrijpen, waarom de mensen de dingen doen die ze doen, waarom de dingen zijn zoals ze zijn. Meer pretenties als schrijver heb ik niet. Ik probeer de duisternis beter te zien.”
</doc>
<doc id="554" genre="news" gender="?">
Poging inbraak Molenweg
  Diest - In een woning aan de Molenweg in Diest werd zondag een inbraak gepleegd. Het bleef bij een poging. De politie van de zone Demerdal DSZ (Diest – Scherpenheuvel-Zichem) kreeg de melding van de inbraak zondag rond 13 uur. De dader(s) poogde(n) een zijdeur open te breken, maar dat mislukte.
</doc>
<doc id="555" genre="news" gender="?">
Vrouwen Ajax verliezen met 9-0 van titelhouder Lyon
 De enorme nederlaag in de achtste finales in de Champions League laat zien hoe groot het kwaliteitsverschil is tussen de subtop en de absolute top in Europa. De voetbalvrouwen van Ajax verloren woensdagavond in de achtste finales van de Champions League met maar liefst 9-0 van Olympique Lyon. Deze amateuruitslag geeft aan dat het kwaliteitsverschil in het vrouwenvoetbal tussen de Europese subtop en de absolute top levensgroot is. Lyon won de afgelopen drie jaar de Champions League en is in totaal vijfvoudig winnaar, daarnaast is het twee keer verliezend finalist. Sinds het seizoen 2001/2002 wordt er in het vrouwenvoetbal gestreden om de belangrijkste Europese prijs. Al binnen vijf minuten scoorde de Franse topploeg het eerste doelpunt en bij rust stond het 4-0. Het lukte de vrouwen van Ajax niet om onder de druk van Lyon uit te komen. Sterspeler van Lyon was Griedge Mbock Bathy die drie keer scoorde. Bij Ajax stonden vier internationals in de basis: Lize Kop, Liza van der Most, Kika van Es en Ellen Jansen. Bij Lyon begon Oranje-international Shanice van de Sanden op de bank, zij viel na ruim een uur in. De snelle buitenspeler wist niet te scoren. 😔😔😔😔 #UWCL  #lyoaja  pic.twitter.com/8P9LYKB6C9 — Ajax Vrouwen (@AjaxVrouwen) October 31, 2018 De Franse titelverdediger was twee weken geleden in Amsterdam met 4-0 te sterk.
</doc>
<doc id="556" genre="news" gender="?">
FOTO-VIDEO. Kermis in Beervelde
 De kermis kreeg dit keer een kunstzinnig tintje, met het slotweekend van "Vertel ons geen sprookjes", de tentoonstelling van Lo-art dat met Sfeervelde en de tuin achter de pastorij ook een aantal nieuwe plekken onder de aandacht bracht. Evenementenradio VROB zorgde vanop het kerkplein voor muziek en informatie met lokale gasten die bijna letterlijk vanonder de kerktoren kwamen, al was het al eens die van Lochristi: Sofie Van Slycken van 't Lang Leven, Thomas van Sleeplife, Veronique en Obe van Willen is Kunnen, graaf Renaud de Kerchove - van de Tuindagen natuurlijk. Zaterdag was er ook al schoon volk gepasseerd, met Roger Praet en Machteld Moijson van Lo-art, Thomas van MOK (Mensen Ondersteunen en Krachtgericht werken). En niet te vergeten: Erline Van Hijfte, van wie u hieronder een videofilmpje ziet van haar nummer 'Imagine' van John Lennon. De Beerveldse nachtegaal is overigens de eerste gast op "Wintervonken", het nieuwe culturele initiatief dat op 20 oktober in "Sfeervelde" aftrapt.  
</doc>
<doc id="557" genre="news" gender="?">
Schoot ene F-16 op andere?
 Defensie en het gerecht onderzoeken of de F-16 die gisteren uitbrandde geraakt werd door munitie uit een ander toestel. Is er in Florennes sprake geweest van ? Het wordt alleszins niet uitgesloten. Defensie wil geen conclusies trekken zelf zo lang het onderzoek loopt. Of beter: onderzoeken. Want naast het onderzoek door het ASD, ( ) van Defensie zelf, loopt er ook een gerechtelijk onderzoek. Dat heeft te maken met de omvang van de schade en het feit dat het militair materieel gaat, is te horen bij het parket. Nieuwe beelden van de brand in  Kort na 14 uur donderdagmiddag vatte op de militair basis van Florennes een F-16 vuur. Dat toestel brandde volledig uit. Eerder werd gecommuniceerd dat daarbij één ander toestel betrokken zou zijn, maar volgens het parket werden er twee andere F-16’s beschadigd. De schade loopt uiteraard in de miljoenen. Een mogelijkheid die nu de ronde doet is dat een van de toestellen geraakt werd door munitie die werd afgeschoten vanuit een ander toestel. Een van de technici die gehoorschade opliep bij het incident, zou met munitie van het toestel in de weer geweest zijn. Defensie sluit niets uit, maar wil geen overhaaste conclusies trekken. Ook het parket geeft voorlopig niet meer commentaar. ‘Zo’n ongeluk, dat is bijna onmogelijk. Het zal vermoedelijk een samenloop van verschillende omstandigheden zijn die hiertoe geleid hebben’, zei commandant Didier Polomé van de luchtmachtbasis in Florennes op RTBF. Als er daadwerkelijk iets mis ging met de munitie, waardoor het toestel vuur vatte, is de volgende vraag hoe dat kon gebeuren. Door een menselijke fout, een technisch mankement of kwaad opzet?
</doc>
<doc id="558" genre="news" gender="?">
Briljanten huwelijk voor Joseph en Germaine
 Joseph De Rijcke (89) en Germaine Dobbelaere (86) werden op het gemeentehuis gehuldigd voor hun 65-jarig durend huwelijk. In 1951 kruisten hun paden op de kermis in Kerkbrugge en huwden twee jaar later. Ze vestigden zich in Sint-Kruis-Winkel waar ook zoon William en dochter Hilde werden geboren. Ze bleven er tot drie jaar terug waarna ze zich vestigden in een serviceflat in residentie 'De Reepkens'. Ondertussen waren er, met Stephanie en Cédric, ook al twee kleinkinderen geboren die op hun beurt zorgen voor twee achterkleinkinderen: Bauke en Jarre. Joseph was werkzaam in ‘De Regie Der Posterijen’, het huidige bpost. Na zijn loopbaan als postbode in Sint-Kruis-Winkel, Mendonk en later Zelzate, werd hij eerste postman in het postsorteercentrum van Gent Sint-Pieters. Hij kreeg de Burgerlijke Medaille Eerste Klas voor 25 jaar dienst, later gevolgd door het Burgerlijk Kruis Tweede Klasse. Germaine begon als huishoudster bij een Gentse dokter en bij een kappersgezin in Sint-Kruis-Winkel. Daarna ging ze aan de slag als poetsvrouw bij de firma De Meyer waarna ze haar beroepsloopbaan afsloot in het kantoor van De Post in Zelzate. 25 jaar lang gingen ze voor twee weken op reis naar Knokke-Heist. Verder was Joseph gepassioneerd door fotografie en kon hij genieten van het tuinieren met eigen groenten. Germaine had het meer voor het lezen van boeken. Nu zitten ze goed als elke namiddag in de cafetaria van het Woonzorgcentrum waar ze niet enkel deelnemen aan de activiteiten, een pannenkoek met slagroom en/of Amaretto wordt steeds gesmaakt. De notabelen klonken met het paar om binnen vijf jaar opnieuw te feesten op hun Platina-bruiloft.
</doc>
<doc id="559" genre="news" gender="?">
BepiColombo in startblokken voor reis naar Mercurius
 ESA is er helemaal klaar voor. Vannacht rond 03.45 (Nederlandse tijd) gaat BepiColombo op weg naar Mercurius. De Ariane 5-raket met de sonde staat in de startblokken in Frans-Guyana, de T-shirts zijn gedrukt en de Europese ruimtevaartorganisatie heeft ook alweer een grappig stripfiguurtje ( 'Bepi' ) in de aanslag voor de updates op Twitter. Net als bij de Europese komeetverkenner Rosetta en het landertje Philae een paar jaar geleden. De lancering is vannacht live te zien bij ESA. BepiColombo, genoemd naar een Italiaanse wetenschapper, is een van de belangrijkste Europese ruimtemissies voor de komende jaren. ESA heeft er 14 jaar naartoe gewerkt. En niet alleen in Europa wordt er vannacht met spanning naar de lancering gekeken, ook Japan doet mee, met zijn eigen sonde. Johannes Benkhoff, zelf afgereisd naar Kourou voor de lancering, is al sinds 2004 betrokken bij de missie. Als hoofdonderzoeker overziet hij het wetenschappelijke deel. Hij is enthousiast over de Japanse bijdrage. "Het is een fantastische samenwerking. In het begin was het niet altijd makkelijk, want er zijn wel wat culturele verschillen", vertelt Benkhoff. "Wat je bijvoorbeeld altijd hoort over Japanners is dat ze geen 'nee' kunnen zeggen. Dat is iets waar je samen uit moet komen. Als je lang samenwerkt, is het een kwestie van tijd. Je past je aan elkaar aan. En dan gaat het prima." De lokale keuken hielp daarbij, vertelt Benkhoff. "Wij genoten van de Japanse gerechten en zij ook van onze lokale tradities, vooral van het Belgische, Duitse en Nederlandse bier." De bedoeling is dat de Europese en de Japanse sondes straks bij Mercurius net zo goed gaan samenwerken. De twee leggen samen een ingewikkelde reis van bijna 9 miljard kilometer af waarbij BepiColombo gebruik maakt van de zwaartekracht van de aarde, Venus en Mercurius zelf. Hoewel Mercurius niet zo heel ver van de aarde staat - BepiColombo vliegt er over drie jaar al een keer langs - duurt het zeven jaar om in een baan rond de planeet te komen. "Je moet constant afremmen tegen de zwaartekracht van de zon", legt Benkhoff uit. "Dat maakt het zo moeilijk." In dit ESA-filmpje op YouTube is een animatie van de lancering en de reis van BepiColombo te zien: Eenmaal bij de planeet aangekomen splitst BepiColombo zich op: de Europese Mercury Planetary Orbiter (MPO) zal in een baan dicht bij Mercurius terechtkomen. De Japanse Mercury Magnetospheric Orbiter gaat een veel wijdere elliptische baan volgen. Na een wedstrijd begin dit jaar heeft de Japanse sonde een wat meer tot de verbeelding sprekende naam gekregen: Mio, Japans voor waterweg. BepiColombo zal tijdens zijn reis en bij Mercurius te maken krijgen met extreme temperatuurverschillen, van -180 graden tot +450 graden Celsius. De intensiteit van de zonnestraling is er tien keer zo groot als op aarde. Om de gevoelige apparatuur daartegen te beschermen, heeft de sonde speciale coatings en isolatie en een thermisch systeem om hitte te lozen. De Japanse sonde Mio wordt tijdens de reis beschermd door een groot zonneschild. Bij Mercurius kan Mio de straling weerstaan door heel snel rond te draaien. De missie heeft jaren vertraging opgelopen, onder meer door problemen bij de ontwikkeling van de koelingssystemen. Bepaalde onderdelen moesten helemaal opnieuw worden ontworpen nadat er een fout was ontdekt. Ook bij de zonnepanelen ging het mis. "We hadden aanvankelijk gehoopt dat die ook bij hoge temperaturen zouden werken. Jammer genoeg lukte dat niet. Daarom moeten we ze een beetje wegdraaien van de zon. Om toch genoeg stroom op te wekken, hebben we veel grotere panelen nodig. Dat was echt een killer, want daardoor hadden we ook een zwaardere raket nodig met andere eigenschappen, waarop je het ontwerp van de sonde ook weer aan moet aanpassen. Dat heeft ons bijna drie jaar gekost." Van alles wat er tijdens en na de lancering vannacht goed moet gaan, is Benkhoff het meest nerveus over, opnieuw, de zonnepanelen. "Dat is voor ons het meest kritische onderdeel. Die zonnepanelen moeten binnen enkele uren zijn uitgevouwen anders zal BepiColombo gewoon bevriezen. De zonnepanelen moeten open om stroom op te wekken om het ruimtevaartuig te verwarmen. Als dat goed gaat, kunnen we weer een beetje ontspannen."
</doc>
<doc id="560" genre="news" gender="?">
Verdacht pakketje voor tv-zender CNN onderschept
 Het is nog onduidelijk of het pakket onderdeel is van de reeks bompakketten die eerder verstuurd werden naar diverse Amerikaanse prominenten en organisaties. In Amerika is maandag wederom een verdacht pakketje gevonden. Het pakket was onderweg naar het hoofdkantoor van nieuwszender CNN in de stad Atlanta in de staat Georgia en werd bij een postkantoor in die stad onderschept. Dat meldt Jeff Zucker, directeur van het tv-netwerk, op Twitter. Er was volgens hem geen direct gevaar. Another suspicious package addressed to CNN has been intercepted. This time in Atlanta. All mail is being screened off site. Note from Jeff: pic.twitter.com/I6TXSkoluQ — CNN Communications (@CNNPR) October 29, 2018 Volgens persbureau AP is de explosievenopruimingsdienst ter plaatse om het pakket te ruimen. Het is nog onduidelijk of het pakketje hoort bij de golf van veertien bompakketten die vorige week naar diverse bekende Amerikanen gestuurd werden, onder wie oud-president Barack Obama, Hillary Clinton en de activistische Hongaarse filantroop George Soros. Volgens CNN leek het maandag ontvangen pakketje op de eerder verstuurde explosieven. Afgelopen vrijdag arresteerde de FBI een man uit Florida die volgens hen de bompakketten verstuurde. De verdachte, de 56-jarige Cesar Sayoc, is een geregistreerde Republikein en fervent Trump-supporter met een lang strafblad. Hij verschijnt deze maandag voor het eerst voor de rechter. Over zijn motief is nog niets bekend. Wel zei Jeff Sessions, minister van Justitie, dat de man “politiek partijdig” was. Mits veroordeeld kan Sayoc tot vijftig jaar cel krijgen. CNN was vorige week ook doelwit van de bompaketten. Een explosief en een envelop met wit poeder, geadresseerd aan CNN-commentator en voormalig CIA-chef John Brennan, werd woensdag aangetroffen in de postkamer van een CNN-kantoor in New York. Het leidde tot ontruiming van het kantoor in het Time Warner-gebouw. In de verklaring laat CNN-directeur Zucker verder weten dat alle binnenlandse post aan de tv-zender onderzocht wordt op veilige locaties. Volgens hem is het daarom uitgesloten dat het pakket bij het hoofdkwartier van de televisiezender aan zou komen.
</doc>
<doc id="561" genre="news" gender="?">
’Wij willen het systeem wijzigen’
 Vrouwenorganisatie Femmes For Freedom zet zich in voor ’verborgen vrouwen’, die lijden onder huwelijksdwang, huiselijk geweld en andere vormen van onderdrukking. Opmerkelijk: Shirin Musa en haar team krijgen het verwijt ’islamofoob’ te zijn. 
</doc>
<doc id="562" genre="news" gender="?">
Wekelijkse markt in Appels?
  Dendermonde - De N-VA wil een wekelijkse markt invoeren in deelgemeente Appels. Dat blijkt uit de speerpunten die de Appelse kandidaten op de N-VA lijst naar voren schuiven n.a.v. de gemeenteraadsverkiezingen. “In Appels is al enkele jaren geen ambachtelijke slagerij meer en ook een buurtwinkel is er al een tiental jaar niet meer. Nu ook de ambachtelijke slagerij in Oudegem, die veel klanten uit Appels trok, recent de deuren sloot, moeten de inwoners al naar Schoonaarde of Dendermonde centrum om hun verse vleeswaren”, zegt Wouter Rogiers, die het voorstel lanceert. “In Appels wonen heel wat oudere mensen, die minder mobiel zijn. Daarnaast staat er in Appels al wekelijks een fruit- en groentekraam, van een plaatselijke teler en op zondag een kippenkraam. Deze staan echter niet opgesteld op het plein, maar aan de overkant langs de drukke Zandstraat, wat gevaarlijke verkeersituaties oplevert. We kunnen op het dorpsplein zeker een 6-tal kramen opstellen. De voorkeur gaat uit naar lokale handelaars die ambachtelijke of streekproducten aanbieden, zo lopen we de lokale middenstand uit groot-Dendermonde niet voorbij.” Lijsttrekker Marius Meremans is opgetogen met het voorstel van zijn partijgenoten. “Appels heeft nood aan dienstverlening op maat en initiatieven die mensen samen brengen. Een wekelijkse markt op zaterdag kan er voor zorgen dat de mensen elkaar kunnen ontmoeten. We willen ook nog eens de kaart trekken van de plaatselijke handelaars, om zo de lokale handel in streekproducten een boost te geven”, aldus Meremans. “De kiezer weet wat hem of haar te doen staat. Met de N-VA zal er een duidelijke verandering voelbaar zijn in de deelgemeenten, want die werden door de huidige meerderheid vaak vergeten”.
</doc>
<doc id="563" genre="news" gender="?">
Je kunt beter dubbelen met Demi Schuurs
 Tennis Demi Schuurs (25) beleeft het beste seizoen uit haar loopbaan. Vrijdag begint zij met de Belgische Elise Mertens aan de WTA Finals. Ze hing vorige week even twee dagen de toerist uit in Moskou. Iets dat niet vaak kon dit seizoen. Want vrijwel elk toernooi waar Demi Schuurs aan meedeed, reikte ze ver. Maar met gelegenheidspartner Oksana Kalashnikova werd ze in de eerste ronde van de Kremlin Cup uitgeschakeld. In een Moskous restaurant heeft ze de tijd om terug te denken aan het beste seizoen uit haar loopbaan. Het leverde deelname op aan de WTA Tour Finals in Singapore, waar de beste acht koppels in Singapore gaan strijden om de officieuze wereldtitel. „Wie na dit lange seizoen mentaal nog fit is, gaat het toernooi winnen,” zegt Schuurs aan de telefoon. De 25-jarige Zuid-Limburgse meldt zich in Azië als de speelster met de meeste titels (7) in dit jaar. En dat met vier verschillende partners. „Mijn grootste kwaliteit is denk ik dat ik m’n partner een hoog niveau laat halen”, zegt ze met bescheidenheid in haar stem. „Dit jaar had ik echt niet als doel om de Finals te halen”, zegt Schuurs, die in januari nummer 44 van de wereld was. Bijna tien maanden later staat ze nummer zeven. Ze sloeg dit jaar al meer dan een half miljoen euro aan prijzengeld bij elkaar. Na jaren van sappelen, kan ze voor het eerst goed leven van haar sport. „Het is vooral een beloning voor de investeringen die mijn ouders hebben gedaan al die jaren. Daar sta ik wel even bij stil. Ze hebben me altijd gesteund.” Schuurs, afkomstig uit Nieuwstadt, een dorpje bij Sittard, komt uit een echte sportfamilie. Vader Lambert is een icoon in het Nederlandse handbal, en met 312 interlands nog altijd recordinternational. Broertje Per (18) maakte in de zomer de overstap van Fortuna Sittard naar Ajax. In de wieg liet Lambert zijn kinderen al spelenderwijs kennismaken met een bal. Vervolgens was Demi altijd in de sporthal te vinden als haar vader moest handballen. „Ik kan me hem niet herinneren als speler, maar ik weet nog wel dat ik uren bezig was met de bal. Per en ik hebben dezelfde drive als hij. Maar hij bemoeit zich inhoudelijk nergens mee. Hij is goed in kritisch zijn zonder me af te vallen. Dat voelt voor mij goed.” Lambert Schuurs stond bekend om zijn ijzeren discipline. Hij leefde voor de sport, verzorgde zijn lichaam goed, en wilde iedere dag beter worden. Dat hebben zijn kinderen van jongs af aan meegekregen. Er gaat een verhaal dat in huize Schuurs een lijstje hangt met daarop ‘de tien geboden in de sport’. „Ja, dat verhaal ken ik”, zegt Demi lachend. „Het is een beetje overdreven, maar denkbeeldig klopt het wel. Soms sla ik er in door. Dan wil ik na een wedstrijd gelijk gaan trainen om ergens aan te werken.” Haar talent voor het dubbelspel was al snel duidelijk. In 2011 haalde Schuurs de finale van alle vier de grandslams bij de junioren. Sinds drie jaar heeft ze het enkelspel opgegeven. Dat vond ze maar saai, „rammen vanaf de baseline”. Schuurs’ sublieme volley’s en goede spelinzicht lenen zich perfect voor de dubbel. „Je moet weten waar je kwaliteiten liggen. Ik ben veel gelukkiger nu.” Die kwaliteiten heeft ze ontwikkeld door jarenlange herhaling, uren maken op de trainingsbaan. Ze maakte steeds kleine stapjes en wist uiteindelijk goede dubbelpartners te vinden. Ze telt nu ook echt mee. Jekatarina Makarova, meervoudig grandslamwinnares en regerend olympisch kampioen in het dubbelspel, schoot haar een tijdje geleden in de kleedkamer aan. Ook Latisha Chan, de nummer drie van de wereld, benaderde haar. Ze weten allemaal dat Schuurs nog niet is bezet voor volgend seizoen. „Het zal denk ik toch een van de meiden worden waar ik dit jaar vaker mee heb gespeeld”, zegt ze. De beste match lijkt Schuurs te hebben met de Australische Ashleigh Barty. Samen wonnen ze de toptoernooien van Rome en Montreal. Succes op de grandslamtoernooien is de volgende stap. Dit seizoen was de kwartfinale op de US Open het beste resultaat. Het zijn mooie tijden voor Schuurs, die vaker de donkere kant van het leven op de WTA Tour meemaakte. In 2012 werd ze in een Turks hotel betast door een masseur. Begin 2017 was ze in Melbourne getuige van een auto die opzettelijk op een groep voetgangers inreed, een daad die aan vier mensen het leven kostte. Ook werd ze via e-mails meerdere malen bedreigd door matchfixers omdat ze niet mee wilde werken aan hun praktijken. Door deze ervaringen kan Schuurs beter met tegenslag omgaan en makkelijker relativeren. Maar de periode na de aanranding was wel heel heftig voor haar. „Ik ben een tijd erg bang geweest. Eerst wilde ik niet geholpen worden, maar m’n ouders drongen daar gelukkig op aan. Dankzij een psycholoog ben ik eroverheen gekomen. Het heeft me een stuk emotioneler gemaakt.” Kiki Bertens heeft haar tweede partij bij de WTA Finals verloren. De 26-jarige Nederlandse ging tegen de Amerikaanse Sloane Stephens, de nummer zes van de wereld, in drie sets onderuit: 6-7, 6-2 en 3-6. Bertens had maandag bij haar debuut gewonnen van Angelique Kerber. De Duitse won in de andere partij in de ‘rode’ groep in drie sets van Naomi Osaka (Japan): 6-4, 5-7 en 6-4. Bertens speelt vrijdag tegen Osaka haar derde en laatste groepswedstrijd. Bij een zege is ze verzekerd van een plaats in de halve finale.
</doc>
<doc id="564" genre="news" gender="?">
NRC checkt: ‘Wie voor zijn vierde geen Nederlands spreekt, haalt achterstand nooit meer in’
 Dat zei VVD-fractievoorzitter Klaas Dijkhoff op 20 september tegen Jeroen Pauw. Op 20 september sprak VVD-fractievoorzitter Klaas Dijkhoff bij Pauw over zijn voorstel voor wijken waar ruim de helft van de bewoners een niet-westerse achtergrond heeft, waar het opleidingsniveau laag is en de werkloosheid en criminaliteit hoog. Dijkhoff wilde dat criminaliteit in die wijken dubbel zo hard bestraft wordt. En dat ouders er verplicht worden hun kinderen Nederlands te laten leren voor die vier jaar zijn. „Zodra je kunt praten”, zei Dijkhoff. „Als je wacht tot ze vier zijn, dan komen ze op school, [...] dan spreken ze geen Nederlands, dan hebben ze een achterstand die ze de rest van hun leven niet meer inhalen.” Dijkhoffs voorlichter geeft drie bronnen. Het CBS schreef in 2014: „Als thuis geen Nederlands gesproken wordt, staan leerlingen er al aan het einde van het basisonderwijs slechter voor dan gemiddeld.” In 2016 schreef het CBS in het Jaarrapport Integratie dat Turkse en Marokkaanse basisschoolleerlingen meer moeite hebben met de taaltoets dan leerlingen met een Nederlandse achtergrond en dat leerlingen met een niet-westerse achtergrond vaker naar het vmbo gaan. In een adviesrapport van de Onderwijsraad uit 2010 staat: „De ontwikkeling van kinderen op jonge leeftijd is van grote invloed op hun verdere leven. Tussen hun tweede en zesde jaar verwerven kinderen taal- en communicatieve vaardigheden.” Het rapport bepleit „een pedagogisch aanbod voor alle driejarigen”. Allemaal interessant, belangrijk en gerelateerd, maar geen directe onderbouwing voor Dijkhoffs uitspraak. Lopen kinderen die voor hun vierde nog geen Nederlands hebben gesproken een onoverkomelijke achterstand op? Een taalachterstand? Experts weten nog niet wanneer precies de gevoelige periode eindigt waarin kinderen als sponsjes taal leren. Onlangs liet een onderzoek onder honderdduizenden mensen zien dat wie voor zijn of haar 17de voor het eerst met Engels als tweede taal in aanraking komt, prima kan leren beoordelen of Engelse zinnen grammaticaal correct zijn. Maar hóór je dan dat het niet hun moedertaal is (wat tot discriminatie kan leiden)? Dat onderzocht de Zweed Kenneth Hyltenstam. Die mailt desgevraagd dat de meerderheid van de kinderen nog „tot hun late tienertijd” een nieuwe taal kan leren zonder dat iemand later kan horen dat het niet hun moedertaal is. „Een kleine minderheid zal een klein accent houden.” Kinderen die Nederlands als tweede taal leren moeten wel veel en goed Nederlands horen, voegt de Utrechtse hoogleraar Elma Blom toe. „Dan kun je na je vierde native speaker worden.” Maar, zegt ze ook, als je op school komt en je krijgt les in een taal die je niet volledig beheerst, kún je een achterstand op school krijgen. „Die kans is groter als de ouders zelf een lage opleiding hebben. Ook speelt mee hoeveel ze zich bemoeien met school.” Daarom pleitte Dijkhoff dus voor een voorschoolsysteem. Hoogleraar Maurice Crul (VU) mailt op verzoek over voorscholen: „Veel onderzoek laat geen verschil zien of een verschil dat later weer uitdooft. Dat komt mede omdat we een gesegregeerd voorschoolsysteem hebben waar migrantenkinderen van laagopgeleide ouders bij elkaar zitten. Grotere verschillen, zo heeft de onderwijsinspectie laten zien, ontstaan bij het schooladvies en de selectie voor het middelbaar onderwijs.” Wie voor zijn vierde geen Nederlands spreekt, hoeft geen achterstand op te lopen, maar kinderen in de wijken die Dijkhoff bedoelt, hebben het wel moeilijker. We beoordelen zijn uitspraak als grotendeels onwaar . Ook een bewering zien langskomen die je gecheckt wilt zien? Mail nrccheckt@nrc.nl of tip via Twitter met de hashtag #nrccheckt
</doc>
<doc id="565" genre="news" gender="?">
Jeugdhuis in Bunsbeek stemt via de maag
  Glabbeek - Jeugdhuis De Kloemp laat op 14 oktober kiezen tussen Glabbeekse appelflappen, pannenkoeken, soep... Van bij ontbijt tot in de avond worden er de gemeenteraadsverkiezingen gevolgd. In de lokalen van de kinderopvang, op het Dorpsplein in Bunsbeek, worden alle inwoners van Bunsbeek verwacht om hun stem uit te brengen op zondag 14 oktober. Net naast de stemlokalen ligt jeugdhuis De Kloemp. En dus kun je ook daar vanaf 8 uur kiezen. Op de stembrief staat een uitgebreid aanbod aan spijs en drank (van twee tot vier euro). In de loop van de dag wordt de uitslag van de gemeente- en provincieverkiezingen gevolgd op groot scherm. Met deze promotie zet het jeugdhuis, dat elke vrijdagavond open is vanaf 20u30, de werking in de kijker: op 31 oktober de Kids Halloweenfuif, op 17 november een dropping, op 24 november het Groot Sinterklaasfeest.
</doc>
<doc id="566" genre="news" gender="?">
Schoonheidsspecialistes Betty (49) en Sandra (46) kandidaat voor Anders: “Als de mensen in onze stoel liggen, komen de tongen los”
  Assenede -  Met Betty Bauwens (49) en Sandra Cooman (46) staan op de lijst Anders twee schoonheidsspecialistes. “Wij staan tussen de mensen en weten wat er leeft”, klinkt het. “Héél belangrijk voor iemand die in de politiek zit.”  Met Betty Bauwens (49) en Sandra Cooman (46) staan op de lijst Anders twee schoonheidsspecialistes. “Wij staan tussen de mensen en weten wat er leeft”, klinkt het. “Héél belangrijk voor iemand die in de politiek zit.” Betty (49) runt in de Nieuwe Boekhoutestraat in Bassevelde Schoonheidsinstituut Betty. Sandra (46) heeft op de Staak in Assenede haar eigen beautysalon Sandra's Nagelstyling. Maar beide dames doen meer dan gelnagels zetten, gezichten verzorgen en mensen mooi maken. Betty is secretaris van de Gezinsbond en zit in het CD, Sandra heeft een verleden als leesmama en zetelt voor N-VA in de OCMW-raad, nadat ze 6 jaar geleden het vierde meeste stemmen haalde voor haar partij. Met de verkiezingen in zicht hebben beide dames één doel: politiek nog actiever worden. De combinatie van schoonheidsspecialiste en politica lijkt niet alledaags, maar beide 40'ers zien het anders. “Wij weten véél. We staan zeer dicht bij de mensen. Als ze bij jou op de zetel liggen, komen de tongen snel los. In het beautysalon valt de spanning af van de gasten, worden ze ontspannen en beginnen ze makkelijker te vertellen.” “We zijn trouwens niet alleen schoonheidsspecialistes, we zijn ook psychologen. Mensen luchten hun hart en nemen je in vertrouwen. Dan geldt de regel: horen, zien en zwijgen.” Wordt er te weinig geluisterd in de politiek? “Ik denk het wel”, zegt Betty. “Maar niet alleen in de politiek. Dat is een algemeen gegeven. Iedereen heeft weinig tijd. Door te luisteren kom je nochtans veel te weten. Politieke partijen hebben kandidaten nodig die in het veld zitten en signalen opvangen, zo weten ze wat er omgaat bij de bevolking.” Positieve reacties Hoe de klanten reageren op de politieke ambities van hun schoonheidsspecialiste? “De meeste reacties zijn positief, al zal ik zelf nooit actief campagne voeren in mijn nagelstudio”, antwoordt Sandra. “Politiek kan gevoelig liggen, hé. Ik verkies de meer subtiele weg, en leg wat flyers in mijn salon. Sommigen weten natuurlijk dat ik politiek actief ben en beginnen er dan zelf over.” “Zo was de moeder van een klant van mij met de fiets in een put gevallen en had ze haar sleutelbeen gebroken. Ze zijn naar de gemeente en de politiek gestapt, maar er is niks mee gedaan. Nu ligt alles in handen van het gerecht. Ik heb wél geluisterd. Die vrouw zit nu vrijwillig in mijn campagneteam.”
</doc>
<doc id="567" genre="news" gender="?">
Burgemeester Joeri De Maertelaere:  “Voortaan ben ik op elke vergadering niet meer de jongste mandataris”
  Evergem -  N-VA stijgt in Evergem van 33 naar 30 procent van de stemmen. Bovendien kreeg burgemeester Joeri De Maertelaere (43) als lijsttrekker 5.131 voorkeurstemmen. Dat is liefst 2.214 meer dan in 2012. Hij vat dan ook tevreden zijn tweede ambtstermijn aan.  N-VA stijgt in Evergem van 33 naar 30 procent van de stemmen. Bovendien kreeg burgemeester Joeri De Maertelaere (43) als lijsttrekker 5.131 voorkeurstemmen. Dat is liefst 2.214 meer dan in 2012. Hij vat dan ook tevreden zijn tweede ambtstermijn aan. “Na al een uitstekend resultaat in 2012 stijgt N-VA Evergem nog eens 5,5 procent. Dat is voor N-VA het beste resultaat in Oost-Vlaanderen”, ploos De Maertelaere uit. “Zes jaar geleden haalden we toen als nieuwe partij twaalf zetels. Nu hebben we nog twee zitjes meer. Uiteraard ben ik ook blij met mijn persoonlijke monsterscore. Dat is een beloning voor het goede bestuur van de ganse ploeg, een appreciatie voor de permanente aanwezigheid op tal van activiteiten, het graag zien van de inwoners en mijn aanspreekbaarheid op het terrein. “ “We hadden opnieuw een sterke lijst waarvan naast mij ook de schepenen Kathleen Depoorter, Rob Trenson, Kurt Moens en Patrick Huyghe en de gemeenteraadsleden Kenny Ketels, Patrick De Wulf en Katrien Verstraete en OCMW-raadslid Leen Ysebaert verkozen zijn. Het doet me plezier dat ook de nieuwkomers Trui Denolf, Freddy Versprille, Stefaan Luca en Josse Verdegem verkozen zijn. Die laatste zal met zijn 21 jaar het jongste raadslid in Evergem zijn”, merkt De Maertelaere op. Mooi palmares Volgens hem kan N-VA met coalitiepartner CD en de gemeentediensten een mooi palmares voorleggen. “De gemeentefinanciën zijn gezond, met veel meer groen zorgden we voor een trendbreuk en we namen veel initiatieven om van Evergem een warme gemeente te maken. In een prima verstandhouding kon ik met eerste schepen Erik De Wispelaere (CD) de gemeente leiden. Die vertrouwensband van al 12 jaar leidde tot de verderzetting van de bestaande coalitie N-VA/CD in plaats van te kiezen voor een politiek avontuur met Groen en/of Sterk!”, argumenteert Joeri. Hij vindt het jammer dat zijn collega's Trenson (N-VA) en Filip Lehoucq en Martine Willems (CD) uit het schepencollege verdwijnen. “Als raadslid blijven ze een belangrijke rol spelen bij de begeleiding van onze nieuwe jonge schepenen. Ik betreur dat van mijn fractie zijn de raadsleden Rik Van Herck en Chris Ranschaert niet meer verkozen zijn. Politiek kan hard zijn, maar we moeten vooruit.” “Evergem staat voor heel wat uitdagingen. Onder meer veel openbare werken, een nieuw woonzorgcentrum in Evergem en de vernieuwing van het zwembad. Ik kijk uit naar de samenwerking met de nieuwe schepenen. Voortaan zal ik op elke vergadering alvast niet meer de jongste mandataris zijn.”
</doc>
<doc id="568" genre="news" gender="?">
Shell liet geheimhoudingscontract  tekenen voor kinderfestival
 Generation Discover Ouders van kinderen die meededen aan het door Shell georganiseerde festival moesten vooraf een geheimhoudingsverklaring tekenen. Foto's van de kinderen zouden mogen worden gebruikt voor reclamedoeleinden. Schoolkinderen die half oktober meededen aan Generation Discover, het door Shell georganiseerde scholen- en kinderfestival over techniek en duurzaamheid in Den Haag, moesten hun ouders een geheimhoudingsverklaring laten tekenen. In het document, opgesteld door het hoofdkantoor in Londen, werd aan het kind gevraagd om „alle details en de inhoud van het project vertrouwelijk” te houden. Het gaat om 5.000 schoolkinderen die met hun klas naar het evenement gingen. Volgens de verklaring, die ook bij het festival van vorig jaar is gebruikt, mochten de kinderen niets publiceren over het evenement, dat bedoeld is om goodwill voor Shell te kweken. Volgens een woordvoerder was deze formulering niet de bedoeling. De gebruikte verklaring was niet gemaakt voor een kinderfestival, maar voor „business-to-business-evenementen”, waar vertrouwelijkheid nodig is. Ook legde Shell vast de beeltenis en naam van het kind naar „eigen goeddunken” te kunnen gebruiken voor reclame en andere commerciële doeleinden. Op het contract werd het Engelse recht van toepassing verklaard, zodat een klager niet bij de Nederlandse rechter terecht zou kunnen. Femke Sleegers van actiegroep Fossielvrij Onderwijs, die een verklaring van een ouder kreeg toegespeeld, protesteert tegen wat zij noemt een „wurgcontract”. Volgens haar moet Shell de contracten ongeldig verklaren en de beelden vernietigen. „Kinderen kunnen zichzelf terugzien als uithangbord voor een voor 98 procent fossiele multinational”. Er zijn scholen die de verklaring niet hebben laten ondertekenen. Die werden toch toegelaten. Toen ouders de kwestie bij Shell aankaartten, heeft het bedrijf een minder ingrijpende verklaring laten opstellen die meer in overeenstemming is met de Nederlandse privacywetgeving. De verspreiding daarvan is niet meer bij alle scholen gelukt, aldus de woordvoerder, wel bij scholen die een winnende inzending hadden bij een wedstrijd in oplossingen van technische vraagstukken. In de nieuwe verklaring krijgt Shell alleen het recht om foto's van kinderen te gebruiken. Volgens de wet is schriftelijke toestemming van de ouders voor het gebruik van foto's verplicht. Kinderen van wie de ouders deze verklaring hadden ondertekend, kregen een geel keycord om hun nek, zodat ze konden worden gefotografeerd. Bij de meeste van de 35.000 deelnemers was zo’n verklaring niet nodig, omdat ze niet met hun school naar het festival kwamen maar met hun ouders. Aan hen kon mondeling toestemming worden gevraagd.
</doc>
<doc id="569" genre="news" gender="?">
Europarlement: CO2-uitstoot auto&#8217;s moet 40 procent omlaag
 De reductie geldt vanaf 2030 voor alle personenauto’s en bestelbusjes. Deze voertuigen zorgen voor ongeveer 15 procent van de Europese CO 2 -uitstoot. Het Europees Parlement heeft woensdag gestemd voor het verlagen van de CO 2 -uitstoot van auto’s. In 2030 moeten de voertuigen 40 procent minder koolstofdioxide uitstoten dan in 2021. Dat gaat verder dan de 30 procent die de Europese Commissie had voorgesteld . De reductie geldt voor alle personenauto’s en bestelbusjes in Europa, deze zorgen voor ongeveer 15 procent van de Europese CO 2 -uitstoot. Het voorstel betreft een compromis tussen wat de Commissie had voorgesteld en wat de milieucommissie (ENVI) van het parlement adviseerde. De ENVI wilde 45 procent minder CO 2 in 2030. Over de nieuwe richtlijn stemde 669 parlementariërs, er kwamen 389 stemmen voor: Het parlement, de lidstaten en de Commissie moeten nu verder onderhandelen over de uiteindelijke vorm van het akkoord. De Raad van de Europese Unie moet de wet uiteindelijk goed- of afkeuren. De Commissie is bang dat strengere CO 2 -normen slecht zijn voor de autoindustrie en banen zal kosten. Volgende week bespreken de lidstaten de plannen voor het eerst. Verwacht wordt dat Duitsland, als grote autoproducent, bezwaar zal maken tegen de richtlijn. De Europese Autofabrikantenassociatie (ACEA) publiceerde direct na de stemming bezwaren online: “We blijven bijzonder bezorgd over de extreem agressieve CO 2 -reductienormen,” stelt ACEA in het commentaar . “Het dwingt de industrie feitelijk in een dramatische transformatie in recordtijd.” De brancheorganisatie dringt erop aan dat de individuele lidstaten meer “realisme” aan de onderhandelingstafel brengen.
</doc>
<doc id="570" genre="news" gender="?">
Petitie tegen Schild&Vrienden al 2.000 handtekeningen
  Gent -  Een petitie die rondgaat op de Universiteit Gent tegen de aanwezigheid van Schild in de sociale raad, werd al 2.000 keer getekend.  Een petitie die rondgaat op de Universiteit Gent tegen de aanwezigheid van Schild in de sociale raad, werd al 2.000 keer getekend. De golf van verontwaardiging die Vlaanderen begin september overspoelde na de Pano-reportage over Schild, ebt stilaan weg. Maar een groep studenten blijft zich verzetten tegen de aanwezigheid van S in de raden en organen van de Universiteit Gent. Een petitie om S Louis Ampe en Dries Van Meirhaeghe uit de sociale raad te wippen, leverde al 2.000 handtekeningen op. “Dit bewijst dat de meeste studenten niet achter hun extreemrechtse ideeën staan”, zegt studentenvertegenwoordigster Louise De Cooman. “Het leeft duidelijk nog aan de universiteit. We hopen dat de twee hun conclusies trekken en zelf opstappen.” Tijdens een protestactie morgen aan de Aula om 13 uur wordt de petitie afgegeven. Afwachten of die iets uithaalt. Een betoging van 600 man twee weken geleden leverde voorlopig niets op.
</doc>
<doc id="571" genre="news" gender="?">
Noord-Korea's 'cyberzwaard' roofde 'honderden miljoenen' van banken
 Ontmanteling van het Noord-Koreaanse kernwapenarsenaal: voor de vierde keer heeft de Amerikaanse minister Mike Pompeo dit onderwerp besproken in Pyongyang. Cyberaanvallen stonden niet op de officiële agenda van het bezoek dit weekend - terwijl deze week duidelijk werd dat Noord-Koreaanse hackers flink bezig zijn geweest. Door online infiltratie van banken heeft het land honderden miljoenen dollars gestolen sinds 2014. Die onbewezen claim maakte het Amerikaanse internetbeveiligingsbedrijf FireEye afgelopen woensdag. Het is zeldzaam dat zulke concrete bedragen worden genoemd. Volgens Noord-Korea-onderzoeker Remco Breuker is de beschuldiging geloofwaardig. "Het is bekend en bewezen dat het regime zich met cyberhacken bezighoudt, ook dankzij de getuigenissen van gevluchte hackers." Een dag eerder, op dinsdag, waarschuwde de Amerikaanse overheid voor het Noord-Koreaanse Hidden Cobra-hackerscollectief. Dat zou uit pinautomaten in Afrika en Azië tientallen miljoenen dollars buit hebben gemaakt in krap twee jaar tijd. Het zou de hackers gelukt zijn om tegelijkertijd te cashen uit dertig geldautomaten in verschillende landen. De digitale wereld blijkt een goudmijn voor het regime in Pyongyang. Het land maakt software voor encryptietechnologie, gezichtsherkenning en vingerafdrukscanners en verkoopt het over de hele wereld, bleek uit een rapport dat gepubliceerd werd in mei. "De verkoop gebeurt via in buitenlanden geregistreerde bedrijven, die er nadrukkelijk niet Noord-Koreaans uitzien", zegt hoogleraar Koreastudies Breuker. Nietsvermoedende bedrijven die de Noord-Koreaanse software aanschaffen, zijn vervolgens een makkelijke prooi. "Het maakt het installeren van kwetsbare code wel zo makkelijk." Het communistische regime leidt al sinds de jaren 90 mensen op tot cybersoldaat. Die zijn ondergebracht bij het zogeheten Bureau 121. Dat bureau telt inmiddels zeker 1700 gespecialiseerde hackers, schrijft Breuker in zijn boek De BV Noord-Korea (2018). De afgelopen week werd in de VS dus alarm geslagen over de digitale slagvaardigheid van Noord-Korea. De aan dit land gekoppelde hackgroep APT38 heeft geprobeerd 1,1 miljard dollar te stelen van banken in vier jaar tijd. Internetbeveiligingsbedrijf FireEye baseert zich op eigen data. Daaruit zou blijken dat er honderden miljoenen daadwerkelijk zijn buitgemaakt. Een exact aantal werd niet genoemd. Een recent voorbeeld is de online bankroof op een bank in Chili. In mei werd daar 10 miljoen euro ontvreemd, vermoedelijk door APT38. Op dezelfde manier zijn banken in nog eens tien andere landen aangevallen. Onder meer in Europa, Azië en Noord- en Zuid-Amerika. In het rapport van FireEye staan de namen van de getroffen bedrijven. Bij FireEye werken onder meer cyberexperts van het leger en de opsporingsdiensten van Amerika. Het bedrijf voert een malware-analyse uit voor het strafrechtelijke onderzoek naar de vermeende Noord-Koreaanse hacker Park Jin Hyok. Deze vermoedelijk 34-jarige programmeur wordt sinds september door de FBI gezocht. Park is gelinkt aan drie beruchte hackaanvallen : het WannaCry-virus, de aanval op een bank in Bangladesh en de zogeheten Sony-hack. De 34-jarige is de eerste Noord-Koreaanse burger waartegen in de VS een strafrechtelijke onderzoek wegens hacken loopt. Pyongyang ontkent overigens dat hij bestaat en spreekt tegen dat het land ook maar iets te maken heeft met deze zaken. Desondanks wijst internationaal onderzoek erop dat de drie hacks zeer waarschijnlijk uitgevoerd zijn door hackers uit Noord-Korea. Voor 100 procent bewijzen wie er achter een cyberaanval zit, is vrijwel onmogelijk. "Zeer hoge waarschijnlijkheid is het hoogst haalbare, vermoed ik. Ook al omdat Noord-Korea samenwerkt met hackers uit andere landen", zegt Breuker. Het is een van de redenen waarom Noord-Korea al vroeg fors geïnvesteerd heeft in de digitale strijd. "Cyberoorlogvoering is het almachtige magische zwaard", zei leider Kim Jong-un in 2013, staat in Breukers boek. Het is relatief goedkoop, je kunt je identiteit verborgen houden en je behaalt een groot effect met weinig middelen. Volgens hoogleraar Breuker zijn dit de hoofdredenen voor Noord-Korea's inzet op hacken en digitale spionage. Vooral nu de sancties tegen het communistische land steeds verder zijn opgeschroefd. Door de rakettesten en atoomproeven is de Noord-Koreaanse economie de afgelopen jaren steeds verder aan banden gelegd. FireEye vermoedt dat dit de aanleiding ervoor is dat het land sinds 2014 zijn cybercampagne heeft opgevoerd. Breuker denkt dat dit de komende jaren verder zal toenemen. "De cyberhacks en dergelijke nemen alleen maar toe naarmate de internationale sancties langer duren. En zo Noord-Korea's vermogen om buitenlandse valuta te verdienen ernstig kortwiekt." Zolang Pyongyang niet actief zijn atoomprogramma opdoekt, zullen de economische sancties van kracht blijven. De Amerikaanse minister van Buitenlandse Zaken heeft zijn handen vol aan het onderwerp denuclearisatie. Het 'almachtige magische cyberzwaard' kwam bij zijn bezoek in Noord-Korea dit weekend, voor zover bekend, niet ter sprake. Het valt niet uit te sluiten dat het onderwerp achter gesloten deuren toch is besproken door Pompeo en Kim Jong-un. Maar de kans lijkt erg klein dat Noord-Korea stopt met het uitvoeren van lucratieve cyberaanvallen. "Zonder hacken zou het regime het moeilijker hebben om zichzelf te handhaven", zegt Breuker.
</doc>
<doc id="572" genre="news" gender="?">
Negentiende-eeuwse groupies van Frans Hals nu weer bijeen in Haarlem
 Tentoonstelling  In de negentiende eeuw werd de Haarlemse schilder Frans Hals herontdekt door moderne kunstenaars. Beroemde fans stroomden uit heel de wereld toe, zo blijkt op de tentoonstelling ‘Frans Hals en de Modernen’ in Haarlem. Frans Hals en de Modernen. T/m 24 febr. in het Frans Hals Museum (locatie Hof), Groot Heiligland 62, Haarlem. Inl: franshalsmuseum.nl De Duitse schilder Lovis Corinth was haast beledigd toen hij eind negentiende eeuw voor het eerst met het werk van de Haarlemse meester Frans Hals geconfronteerd werd. „Hals, die schoft, schilderde net zoals ik”, schreef hij aan zijn vrouw. Het moet voor Corinth een schok geweest zijn om te zien dat er een kunstenaar was die twee eeuwen eerder al net zo vrij en impressionistisch kon schilderen als hij. Vincent van Gogh zou volgens ooggetuigen in aanbidding hebben gepreveld ‘God, dat is nu schilderen’, toen hij Hals’ schilderij Vissersjongen (1632) zag. En de Amerikaan James McNeill Whistler kroop zelfs onder een museumhekje door om de Regentessen van het Oudemannenhuis (1664) over hun wang te kunnen strelen. Hij wilde snappen hoe Hals het toch voor elkaar had gekregen, om de uitdrukkingen zo goed, en de karakters zo levensecht af te beelden. Daarom was hij in 1902, als stokoude, zieke man, nog één keer naar Haarlem afgereisd.  Frans Hals, Vissersjongen , 1632/33. Olieverf op doek. Collectie Koninklijk museum voor Schone kunsten Antwerpen  Foto Hugo Maertens Voor de negentiende-eeuwse realisten en impressionisten was Frans Hals (1582/83-1666) een waar idool. Ze vonden hem beter nog dan Rembrandt of Velázquez, omdat zijn verfstreken zo lekker los en wild waren, zijn poses altijd levendig en zijn portretten zeldzaam spontaan. Hoe groot die Hals-rage precies was, wordt nu schitterend in beeld gebracht op de tentoonstelling Frans Hals en de Modernen in het Frans Hals Museum. Met 120 topstukken, waaronder 50 voorname bruiklenen, worden in thematische zalen overtuigende verbanden gelegd tussen Hals en de moderne kunstenaars. De tentoonstelling heeft een fijne speelse indeling, met opgeblazen foto’s die de sfeer van Haarlem in de negentiende eeuw oproepen. De grootste schilderijenzaal, met de topstukken uit de eigen collectie, heeft voor de gelegenheid een salonopstelling gekregen – zo ongeveer moeten de negentiende-eeuwers hun museumbezoek ook hebben ervaren. Het was de Franse criticus Théophile Thoré-Bürger die Hals honderdvijftig jaar geleden herontdekte. In de achttiende eeuw was de Haarlemmer in de vergetelheid geraakt, omdat zijn vrolijke schilderijen niet voldeden aan de strenge regels van het academisme. Thoré-Bürger was in 1863 in het pas geopende Stedelijk Museum van Haarlem diep onder de indruk geraakt van Hals’ portretten. Lyrisch schreef hij in 1868 in het gezaghebbende Franse tijdschrift Gazette des Beaux-Arts over de regentenstukken: „Ik ken geen schilderijen die met zoveel elan zijn uitgevoerd (…) De levensgrote figuren, gemodelleerd in brede, zwierige toetsen, steken in reliëf buiten de lijst uit. Het is prachtig en bijna beangstigend.”  Frans Hals, Lachende Jongen , ca. 1625. Collectie Mauritshuis  Foto Ed Brandon/ Art View Al snel stroomden de bewonderaars in groten getale toe. Per stoomboot, postkoets of trein kwamen ze op bedevaart naar Haarlem, dat in 1842 een eigen station had gekregen. Tussen 1862 en 1899 bezochten meer dan vijfhonderd kunstenaars het nieuwe museum, zo blijkt uit de bezoekersboeken. Onder hen grote namen als John Singer Sargent, Gustave Courbet, Claude Monet en Édouard Manet. In de tentoonstellingszalen van het gemeentehuis op de Grote Markt, waar het museum destijds gevestigd was, stonden talloze schildersezels opgesteld. Daar mochten de kunstenaars hun held naar hartenlust kopiëren.  Robert Henri, Lachtende jongen (Jopie van Slouten) , 1910. Olieverf op doek, 61 x 51 cm. Collectie Birmingham Museum of Art, Alabama Hals’ grootste fan, een groupie haast, was de Duitse impressionist Max Liebermann. Hij bezocht het museum in Haarlem zeker vijf keer, en maakte meer dan dertig kopieën. Door te oefenen op de koppen, de losse handen, hoopte hij zijn leermeester ooit te kunnen evenaren. Toen Liebermanns vrouw zwanger werd, spraken ze af dat als hun baby een jongen zou worden, hij Frans Hals Liebermann zou gaan heten. Het werd uiteindelijk een meisje. Vooral de volkse types die Hals portretteerde, de dronkaards, de hoeren en de zigeuners, vielen bij de moderne schilders in de smaak. Ook zij wilden het leven van de straat vastleggen, met alle figuren die daar rondliepen. Malle Babbe (1630-1635), een portret van een verstandelijk gehandicapte Haarlemse vrouw met een bezeten grimas, is zo’n typisch Halsiaans genrestuk. Het schilderij hangt nu naast de kopie die Gustave Courbet er in 1869 van maakte. Je hebt de naambordjes nodig om te onderscheiden welk doek van wie is, zo goed is het nagemaakt. De laatste zaal van de tentoonstelling is gewijd aan negentiende-eeuwse fotografen als George Hendrik Breitner en Willem Witsen. Dat ook zij door Hals beïnvloed zouden zijn, is als idee wat te vergezocht. Ja, Frans Hals had een fotografisch oog, met zijn snapshotachtige composities en zijn informele poses. En ja, de fotografische portretten van Breitner en Witsen hebben diezelfde spontaniteit. Maar of zij ook echt naar Hals gekeken hebben, daarvoor ontbreekt ieder bewijs. En Lovis Corinth? Die moest zijn liefde voor Hals met de dood bekopen. In 1925 reisde de Duitse schilder naar Nederland om de werken van zijn favoriete schilder nog één keer van dichtbij te bekijken. Hij kreeg longontsteking en stierf op 17 juli in Zandvoort, vlak voor zijn 67ste verjaardag.
</doc>
<doc id="573" genre="news" gender="?">
Menstrueren? Apart eten, apart slapen en uit de keuken blijven
 Chhaupadi In het verre westen van Nepal moeten vrouwen tijdens hun menstruatie in aparte hutjes slapen, wat soms levensgevaarlijk blijkt. Een nieuwe wet verbiedt het gebruik, maar lang niet iedereen durft de goden te trotseren. Om de nek van Laxmi Budha hangen drie kleine bundeltjes, bij elkaar gehouden met wit touw. De twintigjarige weet niet wat de sjamaan uit haar dorp Turmakhad, in het verre westen van Nepal, erin heeft gedaan. Alleen dat het moet helpen tegen de geest die een maand geleden in haar trad en haar hele lichaam deed schudden. Dat was overigens haar eigen schuld geweest, had de sjamaan gezegd. Had Laxmi de goden maar niet boos moeten maken door, terwijl ze ongesteld was, in huis te slapen. „Het was niet echt in huis”, zegt Laxmi bijna fluisterend, haar armen om haar opgetrokken knieën geslagen. Ter hoogte van de stal waarin de buffels en geiten worden gehouden, bevindt zich een kamertje waar een doek op de lemen vloer verraadt dat iemand er heeft gelegen. Het is er donker en ruikt naar rook. Máár: het is geen apart hutje, zoals een eeuwenoude traditie in deze uithoek van Nepal voorschrijft. Volgens die traditie, Chhaupadi genaamd, zijn vrouwen tijdens hun menstruatie onrein en moeten ze worden afgezonderd. Apart slapen, apart eten. De keuken is verboden terrein, de tempel al helemaal. Je daar niet aan houden, is de goden verzoeken om rampspoed. Voor je het weet wordt een familielid ziek, mislukt de oogst of valt een tijger aan. Maandelijks worden vrouwen daarom verbannen naar een goth , een bouwsel van leem of steen, vaak niet groter dan een kleine kast. Sommigen verblijven er drie dagen, anderen vijf. Ook in de winter, wanneer de temperatuur in de Himalaya tot ver onder het nulpunt zakt. Afgelopen januari, op ruim een uur lopen van Laxmi’s huis, werd een 21-jarige vrouw dood aangetroffen in haar goth: ze had een vuurtje gemaakt om warm te blijven en was in haar slaap gestikt. Een paar maanden eerder stierf Tulasi Shahi, 18, eveneens in haar hutje. Zij overleed door een slangenbeet. Een goth in Turmakhad, Nepal. Foto Narenda Shrestha/EPA  Chhaupadi, dat zijn wortels heeft in hindoeïstische geschriften, werd in 2005 door het hooggerechtshof verboden. Maar ver van hoofdstad Kathmandu, waar geasfalteerde wegen overlopen in zanderige paden, bleef ‘ Chhau ’ deel van het dagelijks leven. Na de dood van Shahi besloot de Nepalese regering met een nieuwe wet te komen. Die trad in augustus in werking. Wie zijn vrouw, dochter of schoondochter nu nog dwingt in afgezonderde hutjes te verblijven, kan voor drie maanden worden vastgezet of een boete krijgen van drieduizend Nepalese roepie, zo’n 22 euro. Voor Laxmi’s een jaar jongere zusje Parvati kwam de wet te laat. In juni vonden dorpsgenoten haar lichaam in een hutje nabij de rivier die in de verte door het heuvellandschap kronkelt. Ook zij was gebeten door een slang. Had de wet verschil gemaakt? Waarschijnlijk niet. „Het is goed dat Chhaupadi nu strafbaar is”, zegt Pema Lakhi, een van Nepals meest uitgesproken vrouwenrechtenactivisten. „Maar deze vrouwen kiezen er zelf voor dit te doen. Hun mindset moet worden veranderd.” Want hoewel de gevaren bekend zijn, nog los van de lichamelijke ongemakken, vrezen veel vrouwen nog altijd meer het ongeluk dat zij hun familie kunnen toebrengen. „Zo zijn ze geconditioneerd”, zegt Lakhi. Tel daar het sociale stigma bij op; wie zich niet aan Chhau houdt, wordt collectief gemeden. Lakhi komt al jaren in Achham, het district waar de traditie het meest hardnekkig is. Het ligt in wat bekend staat als het ‘Verre Westen’, de minst ontwikkelde regio van het land. Bijna de helft van de ruim 250.000 inwoners leeft hier onder de armoedegrens, iets meer dan 40 procent van de vrouwen kan er lezen. Pabitra Devi Jaisi, een 29-jarige moeder van vier in het district Achham, schuilt buitenshuis voor de regen terwijl ze wacht op eten. Ze mag vanwege haar menstruatie haar huis niet in, zo schrijft de traditie voor. Foto Narenda Shrestha/EPA „Vergis je niet”, zegt Lakhi. „Ook in Kathmandu moeten vrouwen in de meest welgestelde families in een aparte kamer slapen en alleen eten als ze ongesteld zijn. Dat zijn mensen die zichzelf modern noemen, die de wereld over reizen.” Eén keer heeft de veertigjarige Moti Kala Dhami in huis geslapen terwijl ze ongesteld was. Dat was in 2015, toen door heel Achham goths werden afgebroken. Ook in Dada Sugada, een dorp van nog geen 150 zielen, verstopt achter bananenbomen. „Dat kwam door de anti-Chhaupadi-beweging”, vertelt Moti met glinsterende ogen. Die beweging was het resultaat van een reeks campagnes in de regio, onder meer door de internationale ngo Save the Children. Zo werden in tientallen dorpen ‘lokale leiders’ getraind om hun dorpsgenoten te onderwijzen over de gezondheidsrisico’s van de gedwongen afzondering in hutjes. Met succes, voor even. Want het duurde niet lang voor in het ene na het andere dorp de afgebroken goths weer werden opgebouwd. Omdat een kalf was gestorven of sjamanen opeens ‘ziek’ werden. Het gebeurde ook rond Turmakhad, waar de twee meest recente doden vielen. Gauri Bayak, de vrouw die in januari stikte, had zelf nog meegedaan aan de anti-Chhaudpadi-beweging. Bij Moti waren het haar schoonouders die haar verzochten alsjeblieft weer buiten te slapen. Ze waren te bang voor de god die boven in hun huis woont, legt Moti uit. Haar man is priester, vandaar. Dus klimt ze opnieuw maandelijks via een dunne boomstam in het lemen hok waar hun huis op uitkijkt. Vanavond weer. Ze vindt het niet erg, zegt Moti, en lacht. „Ik ben het gewend.” Bovendien, deze goth is een stuk beter dan die bij haar ouders. Die was ver van huis en niet, zoals deze, verhoogd. „Die eerste keren durfde ik niet in slaap te vallen. Ik was bang dat er slangen zouden binnenkomen.” Nu zijn het alleen de muggen die ze vreest. Pabitra Devi Jaisi, rechts, deelt haar ‘goth’ met Sarada Jaisi (links). Soms wordt Pabitra uit de hut weggejaagd door dronken mannen en moet ze gedwongen in de open lucht slapen. Als er toch iets gebeurt in haar dorp, krijgt ze alsnog de schuld en klinkt het verwijt dat ze de traditie niet goed zou hebben gevolgd. Foto Narenda Shrestha/EPA Het nieuws van de nieuwe wet lijkt in dit deel van de heuvels nog niet echt doorgedrongen. Op een steenworp afstand van Moti’s hutje staat dat van de overburen. „Gaat de politie dit ook lezen?”, vraagt Moti verschrikt. Sommige vrouwen uit het dorp slapen tegenwoordig in een kamertje onder hun huis. Dat zou Moti het liefst ook willen. Maar ja, die god boven. „Het gaat tijd kosten”, erkent Krishna Bhakta Pokhrel, een van de opstellers van de anti-Chhaupadiwet. „Iets waar mensen zo sterk in geloven, verander je niet in een maand en ook niet in een jaar.” Toch is hij ervan overtuigd dat de wet effect zal hebben. „Voorheen konden we mensen niet straffen, dat kan nu wel.” De vraag is of dat ook gaat gebeuren. De lokale regering van Turmakhad, waar acht dorpen onder vallen, kondigde in januari aan dat wie aan Chhau bleef doen, geen recht meer zou hebben op toeslagen, bijvoorbeeld voor schoolgaande kinderen. Maar bij die aankondiging bleef het. „We hebben de capaciteit noch de middelen om dit te handhaven”, zegt Puspa Sharma, sinds vorig jaar voorzitter in Turmakhad. Sharma (41), grijs colbert over een wollen trui, heeft wel meer aan zijn hoofd. Huiselijk geweld, het gebrek aan goede wegen, functionerende scholen. „Maar als een vrouw zich bij ons of de politie meldt, ondernemen we actie.” Dat is nog niet gebeurd, zegt de voorzitter. Is de kans sowieso niet klein dat vrouwen hun eigen man of (schoon)ouders aangeven? „Het kunnen ook de buren zijn.” De dood van Parvati Budha, het meisje dat in juni door een slang werd gebeten, laat zien dat de realiteit weerbarstiger is. Haar ouders ontkenden simpelweg dat zij in een goth lag. Sharma: „Ze zeiden dat het een hutje was waarin het gezin sliep als ze hun vee bij de rivier lieten grazen. Wij hadden geen bewijs.” De goth bleek kort na het drama afgebroken. Een dorpeling uit het district Achham houdt een groene slang omhoog die is gedood. Slangenbeten vormen een van de doodsoorzaken van vrouwen tijdens hun afzondering volgens de Chaupadi-traditie. Foto is uit september 2017. Foto Narenda Shrestha/EPA Om bij Parvati’s dorp Juyi te komen, moet een jeep worden ingeruild voor motoren die hobbelend langs diepe kliffen razen. Elektriciteit is er pas sinds een jaar of twee, nadat huizen door ngo’s van zonnepanelen werden voorzien. Het dichtstbijzijnde ziekenhuis is op vier uur rijden – mits de wegen begaanbaar zijn. Laxmi, Parvati’s zus, houdt haar ogen op haar voeten gericht als het hutje ter sprake komt. Er volgen aarzelende antwoorden. Ja, ook zij sliep er soms. Maar voor het vee, voor de rijstoogst. En anders? „Beneden.” Waar beneden? Stilte. Wat ze wel wil zeggen: dat voor Parvati’s dood wel meer vrouwen uit het dorp bij de rivierbedding sliepen. „Nu hebben de meeste families een aparte kamer onder hun huis.” De situatie is nog niet hoe activist Pema Lakhi die het liefst zou zien. Maar ook zij zegt: het is een begin. „We gaan van mijlpaal naar mijlpaal. Van buiten het huis naar in het huis. Naar straks ook in de keuken en wie weet, op een dag, de gebedsruimte.” Reken twintig jaar tot het zover is, zegt zij. „Daarom moet de regering niet denken dat ze met deze wet klaar is. De zogenaamd verwesterde vrouw in de hoofdstad die zich iedere maand uit de keuken laat weren, draagt net zo hard bij aan het probleem. Zolang we dat niet inzien, blijven we het symptoom bestrijden in plaats van de oorzaak.” Netra Sunar laat zich niets meer wijsmaken. Trots gaat de 29-jarige lerares van een dorpsschool nabij Turmakhad voor naar de achterkant van haar huis. Een deur, die waarachter hun geiten slapen, staat al open. Achter de ander liggen stapels maïskolven te drogen – op hetzelfde lemen bankje waarop Netra tot vorige maand lag. Heus niet omdat ze dacht dat er anders iets ergs zou gebeuren. „Menstruatie is een natuurlijk proces”, doceert ze. „Je krijgt ook geen fruit zonder bloem.” Die les kreeg Netra, met een sjamaan als vader, bepaald niet van huis uit mee. Ze leerde het een paar jaar terug, toen een ngo haar trainde om een vrouwengroep in haar dorp te leiden. Op haar beurt vertelde ze de vrouwen dat het onzin was te denken dat een koe geen melk meer zou geven als een ongestelde vrouw ervan drinken. Maar bij haar schoonouders thuis kroop Netra toch weer iedere maand in het hok naast de geiten. Haar man maakt het niets uit, zegt ze. Die ging net als zij naar school, weet wel beter. „Maar zijn ouders zijn heel ouderwets.” Ze deed het uit respect. Inmiddels is haar schoonmoeder er niet meer, haar schoonvader vertrok onlangs naar familie in India. En dus sliep Netra afgelopen maand voor het eerst boven. In huis, weg van de geur van ondergeplast stro. Ze gaat niet meer terug naar dat hok, zegt ze gedecideerd. Ook niet als haar schoonvader terugkomt. De belangrijkste reden kijkt ons vanaf een afstandje aan. Het is Netra’s oudste dochter, tien jaar, met de jongste op haar arm. „Ik wil niet dat mijn meiden hoeven te lijden zoals ik heb gedaan.” Chhaupadi (spreek uit: tsjau-pa-di) is een eeuwenoude traditie in Nepal die draait om het idee dat menstruerende vrouwen onrein zijn en zich moeten afzonderen. Ook is er een waslijst aan zaken die zij niet mogen aanraken: gemeenschappelijk water, eten, vee, planten, mannelijke familieleden. De term is een combinatie van de woorden ‘chhau’, dat refereert aan een vrouw die onaanraakbaar is, en ‘padi’, wat zijn betekent. Recente cijfers over hoeveel vrouwen in Nepal deze traditie volgen, ontbreken. Een veel geciteerd landelijk onderzoek uit 2010 vond dat 19 procent van de Nepalese vrouwen aan ‘Chhau’ deed, tot ongeveer de helft in het midden en verre westen. In het district Achham lag dat percentage volgens een VN-rapport uit 2011 op 95 procent. Ook in delen van India worden vrouwen tijdens hun menstruatie afgezonderd, vooral bij de Gond, de grootste inheemse gemeenschap in het midden van India. Daar heten de hutjes geen goth, maar gaokor.
</doc>
<doc id="574" genre="news" gender="?">
Steven Mahieu & The Young Ones in Herberg De Avonden
  Zulte - Na een succesvolle tournee 'Zonder Filter', neemt Steven Mathieu een frisse start. Hij gaat spelen zonder vast materiaal en neemt in zijn kielzog vers comedytalent mee. Samen met zijn Young Ones bezoekt hij vanaf dit najaar een aantal van de plezantste comedyplekken in heel Vlaanderen. Eén van die plaatsen is Herberg De Avonden aan de spoorweg in Machelen. Daar komt Steven Mahieu langs op donderdagavond 18 oktober. Steven Mahieu is de host van de avond. Eerst spelen Amelie Albrecht en Elias Van Dingenen, twee jonge comedians, en na de pauze neemt Steven het over.  Dit optreden wordt gesponsord door 'VP Media Solutions'. De opbrengst van de kaartenverkoop gaat naar 'VZW Dier Onder Dak', een organisatie die zich inzet voor de opvang en het welzijn van beestjes, voornamelijk katten; en honden, in de regio Deinze-Zulte.  De kaarten zijn uitsluitend verkrijgbaar in 'Herberg de Avonden' - Posthoornstraat 41b, 9870 Machelen. Eén kaart krijg je tegen de democratische prijs van €10.
</doc>
<doc id="575" genre="news" gender="?">
Uberdope in koor: Lennert en Janus van Compact Disk Dummies hebben onze plaat naar een hoger niveau getild
  Gent - Vrijdag 26 oktober komt met Graag Gedaan de derde plaat van de Gentse rappers Uberdope op de markt. Het trio, aangevuld met een tweekoppig koor van backing vocals en een dj, was afgelopen zondag te zien in De Zevende Dag, en maandag konden een aantal fans in groep de plaat al proeven tijdens een fluistersessie met koptelefoons. Vrijdag spelen Gille, Jef en Ruben Graag Gedaan in een uitverkochte Charlatan. Na drie jaar stilte hebben ze er echt wel veel zin in. Uberdope. What’s in a name? “Uberdope betekent Supergoed”, verklaart Gille De Bruycker, “In raptaal betekent dope goed, en wack slecht. Wij gingen dus voor goed, en zetten er nog Uber voor. Samen goed voor Supergoed.” “Noem het puberale grootheidswaanzin”, vult Jef De Temmerman aan. Het moest ook vlug gaan, om die naam te kiezen. Gille en Jef kenden elkaar van op school, van toen ze amper 16 waren. Via een gemeenschappelijke kennis leerden ze ook Ruben Boidin kennen en ze waren afzonderlijk elk wel op hun manier een beetje met rap bezig. Voor ze het wisten vormden ze een groepje, stuurden wat beats op pc naar elkaar door, en zetten er teksten op. “Tot we een aanvraag kregen om op te treden in een jeugdhuis in Hamme en men daar dus een naam op de affiche moest zetten. Uberdope was geboren”, aldus Ruben Boidin.  Uberdope werd in zijn genre al snel wereldberoemd in Gent en omstreken en met Lelijk en Niet Te Doen volgden twee gesmaakte platen en nogal wat optredens. Maar de afgelopen drie jaar bleef het stil rond de groep. Gille: “We zijn al die tijd muziek blijven maken, maar we kregen het gevoel dat we onszelf muzikaal aan het herhalen waren. Op een bepaald moment hebben we de knoop doorgehakt en hebben we (bijna) alles wat we hadden in de vuilbak gegooid. En spraken we een aantal producers aan en vroegen hen om ons beats op te sturen. En daar gingen we dan op onze manier mee aan de slag om teksten te maken. “ “Voor de productie van Graag Gedaan konden we rekenen op de broers Lennert en Janus Coorevits van Compact Disk Dummies. Die hebben echt waar onze plaat muzikaal naar een hoger niveau getild. Dat kunnen we niet genoeg herhalen”, vult Jef De Temmerman aan. “Er was een groot wederzijds vertrouwen. Zij wisten waar wij voor stonden, en omgekeerd.”  Graag Gedaan is inhoudelijk een heel gevarieerde plaat geworden. Een aantal nummers doen het verhaal van Uberdope als groep (luie journalisten zouden zo het interview kunnen overslaan en de teksten van de eerste drie nummers op de plaat kunnen ontleden.) In nog een aantal andere nummers ventileren de drie hun mening over zaken die ze in hun persoonlijke leefwereld en de grote wereld zien gebeuren. In nog andere nummers, zoals Blauw, spelen ze taal- en woordspelletjes. De drie schreeuwen niet wild om zich heen hoe het allemaal beter zou kunnen, maar leggen _ hier en daar een beetje cryptisch _ hun ziel en dromen bloot. In Bellen Naar De Schuer solliciteren ze openlijk voor een plaats op het podium van Rock Werchter, in Leer Mij Alles verhalen ze over seksavontuurtjes die ze beleefden met getrouwde vrouwen. In Zure Buren, een nummer waarin het koor voor een prachtige extra zanglijn zorgt, hebben ze het over de onverdraagzaamheid. “Dat nummer is ontstaan vanuit een reële situatie. In voorbereiding van Graag Gedaan trokken we een tijdje naar een jeugdhuis om er aan de nummers te werken. We waren daar op een namiddag op een koertje wat met de bal aan het sjotten, in alle rust, tot iemand een venster opentrok en begon te zeuren of het niet wat stiller kon. Terwijl wij helemaal niet het gevoel hadden dat we lawaai maakten. Onze eerste reactie was er een van ‘hoe zuur kan je zijn’. Met die gedachte gaan we dan aan de slag. Als in een pingpongwedstrijd gooien we dan ideeën naar elkaar. Om daarna naar huis te gaan en elk onze versie van het verhaal te maken, en dat opnieuw samen te komen tot we tevreden zijn over het eindresultaat. In Zure Buren vallen we die zure buur ook niet echt aan. We zijn ook wel empatisch genoeg om begrip op te brengen voor die man zijn standpunt. Alhoewel….Soms zitten er in één nummer drie versies van het verhaal. Aan de luisteraar om te raden welk stukje van wie is. En om uit te zoeken wie het in Leer Mij Alles met wie doet…. “ Dat de luisteraar niet alles moet geloven, geven de drie overigens in één van de nummers letterlijk mee. Aan politiek doet Uberdope niet. “We willen inderdaad ook niet moraliseren en onze mening opdringen. We kijken liever toe langs de zijlijn en maken dan nummers over de dingen die we niet echt cool vinden. Maar toen die clown aan het hoofd van de Verenigde Staten kwam vonden we dat wie die kans niet mochten laten liggen. En maakten we er meteen drie nummers over, die alle drie de titel Randje meekregen. Daarbij staat Randje voor ‘Randje van briljantje’, een slagzin die we onderling wel eens gebruiken om uit te drukken dat iets er wel echt volledig over is. Er zijn wel meer nummers die vertrekken van zo’n gekke slagzin die we, zonder het te beseffen, een tijdlang enkel onder ons drie gebruiken.”  Doe Niet Meer Mee, het 15de en laatste nummer op de cd, is het enige nummer uit de vroegere Uberdopeperiode dat niet in de vuilbak belandde. Jef: “In het nummer overlopen we welke foutjes ieder van ons in het verleden maakte, en de moeilijke beslissingen die we moesten nemen om dat achter ons te laten.” Waarop Ruben: “Het nummer klinkt ook wel wat zwaarder dan de werkelijkheid was hoor.”  Dat het lanceringsconcert in de Charlatan in drie dagen uitverkocht kan voor Uberdope alvast een geruststelling zijn dat Gent hen niet vergeten is. Ook de ticketverkoop van het extra concert in de Vooruit, in maart 2019, gaat heel snel. Gille: “Voor het concert in de Charlatan hadden we affiches voorzien die we een tijdje na de start van de ticketverkoop vooral in de omgeving van de Vlasmarkt zouden gaan plakken. Maar dat bleek dus niet nodig, de Charlatan was meteen uitverkocht.”  Rijk zullen de drie er niet van worden. Dat zingen ze, en dat weten ze ook. “We hebben met Fake ons eigen bedrijf waarmee we de plaat uitgeven en hebben ook een kledinglijn. Ook Brihang en NTREK zitten op ons label. Maar daar kunnen we niet van leven. Twee van ons werken in de horeca, een derde in de communicatiesector. Wat we verdienen met concerten investeren we meteen weer in het bedrijf. Om te kunnen groeien.”     
</doc>
<doc id="576" genre="news" gender="?">
Aanloop naar Dworpse jaarmarkt lokte al massa bezoekers
  Beersel - De eigenlijke jaarmarkt van Dworp -dit jaar al de 170ste editie- vindt wel plaats dinsdag 23 oktober met alle klassieke ingrediënten., maar al vanaf vrijdag 19 oktober vonden al activiteiten plaats, met o.m. de openingsreceptie en de eerste opvoering van “B ’t Warm Nest”. De jaarmarkt van Dworp kan nu eenmaal niet meer zonder de toneelopvoeringen van toneelgezelschap “Waaile van Dwoeurp”. “B ‘r Warm Nest” van Edgard De Loor werd nog opgevoerd zondag 21 en maandag 22 oktober om 19u in de feesttent in de Pastorijtuin. Zaterdagavond werd ook al massaal gefuifd in de feesttent op de traditionele Chirofuif. Zondagmorgen kwamen bijna 150 standhouders opdagen voor de grote rommelmarkt Nieuw dit jaar was ook om 12u een huisdierenwijding en Sint-Guriksworp achter de kerk. Bij deze laatste werden zoete Mariabeeldjes van af het kerkbalkon gegooid. Sommigen bevatten een leuke verrassing. In de namiddag kon men nog genieten om 14 u van een optreden van Pipo en Pipette en om 16u Danscentrum Pirouette. Na een eerder rustige dag maandag, wordt het dinsdag, dag van de jaarmarkt, ongetwijfeld een heel drukke dag door de gunstige weersomstandigheden die worden voorzien. 
</doc>
<doc id="577" genre="news" gender="?">
Karabiniers herdenken Groote Oorlog
  Halle - De Karabiniers van Lembeek brachten in de Sint-Veroonkerk van Lembeek een concert dat helemaal in het teken stond van 100 jaar Groote Oorlog. Alle muziek had een of andere link met de Eerste Wereldoorlog. Meteen was het ook een huldebetoon aan de Lembeekse oorlogsslachtoffers. Music for Hope bracht ook een boodschap van hoop.
</doc>
<doc id="578" genre="news" gender="?">
Kan de Griffeljury wel lezen?
 Kinderboekenprijs Dinsdag wordt de Gouden Griffel uitgereikt – aan Lampje , dat kan bijna niet anders. Maar kunnen we de jury daarop vertrouwen? Wie moet komende dinsdag de Gouden Griffel winnen? We kunnen kort zijn: het beste kinderboek van het afgelopen jaar is Lampje van Annet Schaap . Het is een wervelend avonturenverhaal over een vuurtorenwachtersdochter en een zeemeerjongen, een boek dat meesleept en ontroert, dat tintelt van taal, een boek dat volwassen beoordelaars en jonge lezers gelijkelijk weet te bekoren – een nieuwe klassieker. Of zoals de Griffeljury het verwoordde in het juryrapport, dat in juni openbaar werd: dit boek zal ‘anderen inspireren en haar licht laten schijnen over de kinderliteratuur’. Ik denk althans dat de jury met die vage zin doelt op een klassiekersstatus. Ja, we zien wat ze probeerden: iets metaforisch met lamplicht. Maar ‘zijn licht laten schijnen over iets’ betekent iets anders. Moet Lampje de kinderliteratuur verduidelijken? Wie het juryrapport closereadt, fronst vaker : Lampje ‘neemt de lezer mee naar een realistische wereld’. ‘Geloofwaardig’ of ‘overtuigend’ had er kunnen staan, maar ‘realistisch’ kun je Schaaps sprookjesachtige wereld vol zeemeerminnen toch niet noemen. Verderop noteert de jury: ‘De auteur heeft zich laten inspireren door sprookjes, schrijvers en thema’s als onbaatzuchtige vriendschap’, et cetera. Een schrijver die zich door schrijvers heeft laten inspireren, jeetje! En door thema’s! Als het nou bij één misser bleef, hoefden we ons geen zorgen te maken. Maar het wemelt in het juryrapport van de taalfouten, tikfouten, onnavolgbare en krukkige zinnen, warrigheden, vaagheden, kinderachtige stijlbloempjes, armoedige herhalingen, clichés en platitudes. De inleiding houdt het midden tussen een stom onzinsprookje en een beleidsnota – het eerste in de beginzin: ‘Tweemaal per jaar is het feest in Griffelland’, het tweede in de gedachte die de jury formuleert over ‘hét kind’ dat niet bestaat, want: ‘Er is een bandbreedte in ontwikkeling die afhankelijk is van vele factoren.’ Een jury die zo pover schrijft, kan die wel lezen? Onder de tien boeken die de jury een Zilveren Griffel toekende – en de facto nomineerde voor de Gouden Griffel – bevinden zich boeken die bij kritischer beschouwing tekortschieten. Zoals Bette Westera’s Was de aarde vroeger plat? Het idee is beter dan de uitwerking ervan: versjes over licht existentiële vraagstukken die eerder poëzie verdienen dan antwoorden; ze worden sleets. En Toen ik van Joke van Leeuwen , dat uniek Van Leeuweniaans is, maar niet, zoals haar beste werk, de spielerei overtuigend overstijgt. Prentenboek Handje van Tjibbe Veldkamp – over een meisje dat de dierentuin in glipt door van vader te ruilen – blinkt uit door de humor, maar maakt op andere punten minder indruk. En in de parabel Het gelukkige eiland van Marit Törnqvist tref je vrij veel clichés aan (‘Ze zag oude bekenden en nieuwe gezichten. Rare snuiters en vreemde vogels’), maar de jury prijst juist de ‘goedgekozen woorden en precieze formulering’. En zou de jury goed nagedacht hebben over Suzanne Wouda’s Sabel , dat lof krijgt omdat het ‘een gezicht en een geluid’ geeft aan de kindertransporten van 1943? Wouda voorziet haar Holocaustverhaal van een hoopvolle boodschap – dat er altijd een ‘oplossing’ komt. Het is, zacht gezegd, nogal cru, dat ze haar tienjarige hoofdpersoon met dat vertrouwen de gaskamer in laat stappen. De jury noemt het ‘waardevol’. En scheept andere, mooiere boeken af met draken van zinnen. Edward van de Vendel maakte met De zombietrein een uitstekende bundel gedichten in stripvorm. De gedichten bieden, zo zegt de jury, ‘volop gelegenheid tot identificatie. Poëtische, inspirerende identificatie wel te verstaan.’ (Verstaat u het?) ‘Inspirerend voor jong en oud’, dat is het compliment voor Pim Lammers, een debutant die een verhaal over transgender-zijn in de vorm van een eerlijk en onbekommerd prentenboek goot – het zodoende baanbrekende Het lammetje dat een varken is . Eerst staat er dat Lammers’ boek ‘op diverse niveaus’ gelezen kan worden, maar verderop staat: ‘De eenvoudige tekst en beeldende tekeningen spreken voor zich’, wat behalve zuinig ook inconsequent is. Resteren er nog twee. Een non-fictieboek over de confrontaties tussen mens en dier in Zuid-Afrika, Wij waren hier eerst van Joukje Akveld : ‘Inzichtelijke informatie voor iedereen maar door de specifieke vertelwijze zeer toegankelijk voor kinderen’, juicht de jury weinig gloedvol. En een non-fictieboek over het recht, van rechtspraak tot rechtsstaat, grondig, glashelder en geestig tegelijk, De zweetvoetenman van Annet Huizing . ‘Een boek dat toegankelijkheid tot doel heeft verheven’: de jury snápte het! Maar het heet ook ‘subliem’, en dat is het. Het had beslist de Gouden Griffel verdiend, in een jaar zonder Lampje . Update 1 oktober 2018: Na verschijning van dit artikel is het juryrapport offline gehaald. 
</doc>
<doc id="579" genre="news" gender="?">
‘Melk drinken is racisme’
 AMSTERDAM - Volgens PETA, de grootste dierenrechtenorganisatie ter wereld, is het drinken van melk een teken van ‘blanke overheersing’. Mede om die reden zouden mensen moeten stoppen met het drinken van deze koeienzuivel. De internationale organisatie, die ook een tak in Nederland heeft, brengt die boodschap op Twitter en verwijst daarbij naar een verhaal waarin wordt beweerd dat koemelk ‘de drank bij uitstek is voor de overheersers’ en dat de witte motor al lang is omarmd als een symbool van blanke suprematie. Symbolen van (een glas) melk, stelt PETA, worden ook gebruikt door extreem-rechtse personen. PETA voegt eraan toe dat de zuivelindustrie extreem geweld op andere levende wezens uitoefent. En benadrukt dat het probeert mensen wakker te schudden voor de gevolgen van de keuze om melk te drinken, en dat ze voor een andere drank zouden moeten kiezen, zoals (plantaardige) sojamelk. De consumptie van melk is de afgelopen jaren al sterk afgenomen in ons land. In 2013 werd nog 810 miljoen liter melk en 284 miljoen liter andere zuiveldrank verkocht. Vorig jaar daalde dat aantal naar respectievelijk 747 miljoen liter en 264 miljoen liter, blijkt uit onderzoek. 
</doc>
<doc id="580" genre="news" gender="?">
Halloweenkaffee op Panoven
 Je kan er allerlei grote pompoenen zien waarin figuren en bekende gebouwen zijn uitgehaald. Er is ook een optreden van de band The Yellow Brothers. Het Halloweenkaffee vangt aan om 19 uur. De toegang is gratis.
</doc>
<doc id="581" genre="news" gender="?">
Zeker acht bergbeklimmers overleden in Nepal
 Een persoon wordt nog vermist. Het gaat om vijf Zuid-Koreanen die samen met vier Nepalese gidsen de berg Gurja beklommen. Bij een hevige sneeuwstorm in Nepal zijn zeker acht bergbeklimmers om het leven gekomen, een persoon wordt nog vermist. Dat meldt persbureau AFP op basis van de Nepalese politie. Het gaat om vijf Zuid-Koreaanse klimmers en vier Nepalese gidsen. De klimmers zaten in een kampement op de berg Gurja, waar zij wachtten tot het weer opklaarde en ze hun tocht konden voortzetten. Volgens de autoriteiten is het kamp volledig verwoest door de storm, The Himalayan Times meldt dat er naast de sneeuwstorm ook een aardverschuiving heeft plaatsgevonden. Een politiehelikopter kon niet landen omdat het zicht te slecht was, agenten zijn te voet onderweg naar de plek van het incident. Het kamp ligt op zo’n 3.500 kilometer hoogte, het dichtstbijzijnde dorp is een dag lopen. De politie heeft geen details gegeven over de identiteit van de klimmers. De trek zou zijn georganiseerd door Trekking Camp Nepal. De berg Gurja is ruim 7.100 meter hoog en ligt zo’n 220 kilometer ten noordwesten van de Nepalese hoofdstad Kathmandu. De berg is onderdeel van het Himalaya-gebergte, waar ook Mount Everest deel van uitmaakt. In deze periode reizen veel klimmers naar het gebied voor bergtochten.
</doc>
<doc id="582" genre="news" gender="?">
Dit zijn  helemaal geen onderhandelingen
 ‘Onze onderhandelingen voor toetreding tot de EU kon je nauwelijks onderhandelingen noemen”, zei een Poolse diplomaat eens. „Je wilt bij een club met spelregels, waar bestaande leden jaren over onderhandeld hebben. Als nieuwkomer moet je die regels aanvaarden, punt. Sommige Polen wilden dat, anderen probeerden shortcuts te vinden of uitzonderingen te bedingen. De échte onderhandelingen vonden nauwelijks plaats tussen Polen en Brussel, maar tussen Polen onderling.” We hebben deze week weer een hoop drama beleefd in de Brexitsaga. Wel een deal. Oh, toch niet. Maar net zoals toetreden tot de EU nauwelijks een kwestie is van onderhandelen, zoals de Pool uitlegde, valt er over uittreden ook weinig te onderhandelen. De echte onderhandelingen die nu plaatsvinden, zijn tussen Britten onderling. Dat is frustrerend voor de Britten. Maar de Europese Unie is een community of law , een stelsel van regels en wetten dat sinds de jaren vijftig langzaam is opgetuigd. Veel wetten en regels gaan over het functioneren van de interne markt, over eisen die aan goederen en diensten op die markt worden gesteld. De interne markt is goeddeels ontworpen door de Britten. Het was eurocommissaris Lord Cockfield die dit unieke systeem heeft opgetuigd (Margaret Thatcher benoemde hem hiervoor in Brussel) – uniek, omdat het een sterke rol biedt voor het Hof in Luxemburg, dat bindende uitspraken doet als er geschillen rijzen. Als één land zich heeft ingespannen om die interne markt uit te breiden, was het wel het Verenigd Koninkrijk. Veel interne marktregels komen voort uit geschillen tussen twee landen op gebieden die nog niet gereguleerd zijn. Vaak begint dat als één land een buitenlands bedrijf probeert te weren. Vroeger escaleerden die conflicten vaak politiek, en soms militair. Nu stapt de gedupeerde partij naar de Europese Commissie, die de plicht heeft een compromisregel te ontwerpen die de angel uit het conflict haalt. Alle lidstaten moeten die regel goedkeuren. Dat is een koehandel: iedereen wil het beste voor ‘zijn’ bedrijven. Maar als de regel er eindelijk is, tornt niemand er meer aan. Als iedereen aan regels gaat sleutelen, is het fundament van de EU – de markt die vetes tussen landen depolitiseert, en dus een enorm politieke functie heeft – binnen de kortste keren weg. Daarom zei een Brexit-sleutelfiguur in Brussel laatst: „Ik onderhandel niet. Ik zit de Britten vooral onze regels uit te leggen. Ze vragen alsmaar dingen van ons die we niet kunnen bieden.” Veel Britten die weten hoe de EU werkt, zijn uit Londense ministeries weggezuiverd. Con O’Neill, de Britse onderhandelaar bij de toetreding (1973), noemde de onderhandelingen destijds „secundair”. Waar het om ging, was het acquis communautaire – de regels van de toenmalige Europese Economische Gemeenschap – overnemen: „ We must swallow the lot, and swallow it now. ” Niet omdat de EEG zo vilein was, maar omdat al die regels „het resultaat zijn van conflicten tussen lidstaten, en ze dus een compromis zijn van nationale belangen”. De Britse regering heeft afgelopen tijd vaak gezegd dat zíj compromisvoorstellen gedaan had, en dat Brussel nu maar moest bewegen. Alsof dit een ‘gewone’ onderhandeling is, waarbij je elkaar uiteindelijk ergens in het midden ontmoet. Maar zo zit het niet. Tot nog toe is er weinig onderhandeld, behalve bijvoorbeeld over een calculatiemethode om de Britse financiële bijdrage (40 miljard euro of meer) te bepalen. Voor de rest was het aan het Verenigd Koninkrijk om te bepalen wat het wilde. Douane-unie? Volledige interne markt? Onderwerping aan het Hof? Bij elke optie liet Brussel dan weten welke rechten en plichten daarbij horen. De échte onderhandelingen over Brexit vinden plaats in Londen. Tussen Britten. Binnen de Conservatieve partij. Precies waar het een paar jaar geleden begon. Caroline de Gruyter schrijft wekelijks over politiek en Europa.
</doc>
<doc id="583" genre="news" gender="?">
Klopjacht op feestneuzen in bajes na gelekte video’s
 Een speciaal bijstandsteam van justitie is tot gisteravond laat bezig geweest met zoekacties naar drugs en smartphones in de splinternieuwe gevangenis in Zaanstad. Directe aanleiding is het beeldmateriaal dat gisteren via De Telegraaf naar buiten kwam van drugsfeestjes in de bajes. 
</doc>
<doc id="584" genre="news" gender="?">
Spectaculair ongeval in de Godveerdegemstraat
  Zottegem - Vanmorgen verloor een bestuurder in de Godveerdegemstraat de controle over zijn wagen. Hij botste tegen een geparkeerde wagen aan en daarna belandde zijn voertuig op zijn zijkant. Het ongeval gebeurde omstreeks 05u30. De botsing met de geparkeerde wagen veroorzaakte een kettingreactie waarbij nog drie geparkeerde wagens schade opliepen. De bestuurder van de wagen die op zijn zijkant belandde, een 26-jarige man uit Zottegem, raakte licht gewond en werd voor verzorging overgebracht naar het ziekenhuis. Hij was op weg naar zijn werk de Godveerdegemstraat vanuit de Broeder Mareslaan opgereden, het is niet duidelijk waarom hij de controle over het stuur verloor.
</doc>
<doc id="585" genre="news" gender="?">
Unizo Lommel newerkt tijdens Indian Summer Afterwork party
 Unizo Lommel mocht meer dan 80 ondernemers verwelkomen in zaal Commerce, centrum Lommel voor zijn jaarlijkse Indian Summer Afterwork party. Opzet was opnieuw om de ondernemers (detailhandelaars, diensten, KMO's, vrije beroepen, bouw, horeca,...) samen te brengen voor een gezellige babbel met een drankje en een hapje. Na een welkomstwoordje van voorzitter van Unizo Lommel Steven Lehaen, wist Bart Lodewyckx (gedelegeerd bestuurder Unizo Limburg) de aanwezigen te inspireren met zijn treffende toespraak over het ondernemerschap. Mentalist Piet Kusters bracht op zijn beurt iedereen in verwondering met zijn fascinerende trucs. Dit initiatief toont weer aan dat netwerken belangrijk is voor iedere ondernemer. Meer info en een uitgebreid fotoverslag kan je vinden op website van Unizo Lommel: www.unizolommel.be
</doc>
<doc id="586" genre="news" gender="?">
Openluchttentoonstelling laat plekken zien van stad na Eerste Wereldoorlog
 Terwijl bijna overal in het land op 11 november 1918 het wapengekletter van de ene op de andere dag stopte, bleef het in Antwerpen nog rumoerig. Pas vier dagen later, op 15 november, verlieten de Duitsers de stad. In het Vredescentrum is dinsdag een wandeling voorgesteld langs de stille getuigen van het einde van de Eerste Wereldoorlog. De bijhorende brochure is de rode draad voor een wandeling langs zeventien plekken in Antwerpen die op de een of andere manier verwijzen naar het einde van de oorlog. En op iedere locatie staat een paneel met een korte historische verklaring van de plek of het gebouw. “Op het parcours proberen we uit te leggen hoe de Antwerpenaren de bevrijding van de stad beleefden, maar ook hoe de jaren erna waren. Want hoewel de oorlog voorbij was, bleef die nog lange tijd nazinderen in het dagelijkse leven”, legt historica Karla Vanraepenbusch uit. Zij maakte, in samenwerking met het Vredescentrum, de brochure en de panelen op het parcours. Terwijl elders in het land al volop feest werd gevierd, bleef de sfeer in Antwerpen nog een aantal dagen gespannen. De Duitse troepen bleven in de stad zonder echt goed te weten wat van hen verwacht werd. Ondertussen waren veel Antwerpenaren al aan het plunderen geslagen en braken er hier en daar gevechten uit, waarbij vooral collaborateurs het moesten ontgelden. Van ordehandhaving was in die periode nauwelijks nog sprake. “Op 15 november trok het Belgische leger via Sint-Anneke Antwerpen binnen. De soldaten namen het veer om de Schelde over te steken en trokken naar de Grote Markt. Dat was het sein voor de Duitsers om langs de andere kant van de stad te vluchten”, zegt Karla Vanraepenbusch. Belgische driekleur De Duitse vlag op de kathedraaltoren werd vrijwel meteen vervangen door de Belgische driekleur. En aan de voet van de kathedraal verzamelden duizenden burgers voor wat een spontaan volksfeest zou worden. Ook de stormklok Carolus, het grootste exemplaar in de toren van de kathedraal, werd na jaren opnieuw geluid. Voor iedereen die het hoorde was dit het sein dat de oorlog echt afgelopen was. De laatste keer dat de klok luidde, was op 4 augustus 1914, de dag dat de Duitsers de stad waren binnengevallen. Het klokgelui was toen een oproep aan jonge mannen om zich aan te sluiten bij het Belgische leger. Nog steeds zijn er plekken in de stad die recht- of onrechtstreeks naar de Eerste Wereldoorlog verwijzen. Onder meer het standbeeld voor de oorlogsslachtoffers, dat in 1930 gebouwd werd op de kop van het Stadspark. Ook het standbeeld van koning Leopold I op de Leopoldplaats speelde een rol. Hier legden burgers tijdens de oorlog bloemen neer als uiting van vaderlandsliefde. Het werd verboden door de Duitsers. Wandelbrochure is gratis te verkrijgen in het Vredescentrum en de Stadswinkel, .
</doc>
<doc id="587" genre="news" gender="?">
Honderd jaar geleden (7): Afrikaanse krijgers werden door Fransen in de vuurlijn gestuurd
  Deinze / Nevele - Op de Franse begraafplaats WO I in Machelen staan een aantal zerken in het Arabisch. Het zijn gesneuvelde soldaten uit hun kolonies. Ze werden Senegalese tirailleurs genoemd, maar konden evengoed uit de rest van Frans-West-Afrika komen. In eigen land werden ze scheef bekeken, als collaborateurs met de koloniale Franse bezetter. Ze werden in de Leiestreek in oktober 1918 onder meer in Machelen ingezet als breekijzer om zware weerstand uit te schakelen, maar sneuvelden vaak onder het vuur van de Duitse mitrailleurs. Deze Afrikaanse krijgers wisten niet waar ze waren en voor wie ze vochten. Ze joegen zeker bij lijf aan lijfgevechten de Duitse verdedigers de stuipen op het lijf. Bij hun terugkeer vertelden ze hoe de blanken in Europa elkaar uitmoordden en hen daarbij gebruikten. Tienduizenden van hen sneuvelden daarbij. De kiemen van de latere opstand werden gelegd.
</doc>
<doc id="588" genre="news" gender="?">
Hemwegcentrale dicht ‘simpelste wat je kunt doen’
 Broeikasuitstoot omlaag  Hoe kan Nederland de ‘klimaatwedstrijd’ nog winnen? Kolencentrales sluiten, maximumsnelheid verlagen, afwachten. Drie verschillende scenario’s om uit te kiezen. „Wie eerder aan de wedstrijd begint, heeft een grotere kans om de wedstrijd te winnen.” Dat zei minister Eric Wiebes deze zomer over de Nederlandse klimaatdoelen voor 2030, die ambitieuzer zijn dan die van de EU. Maar zijn sportvergelijking gaat mank gezien de uitspraak van het hof in de Urgenda-zaak van dinsdag. Nederland begon niet eerder aan de klimaatwedstrijd: het rent in de tweede helft het veld op met de kniekousen nog op de enkels. Al in 2007 maakte het VN-klimaatpanel IPCC duidelijk dat een grote afname van de broeikas-uitstoot noodzakelijk was. Door de rechtszaak die de Stichting Urgenda aanspande moet Wiebes (Economische Zaken en Klimaat, VVD) nu nog aan een inhaalslag beginnen. Dinsdag herhaalde het kabinet na de bekrachtiging in hoger beroep dat het dat vonnis zal uitvoeren: in 2020 zal de broeikasuitstoot 25 procent lager zijn dan in ijkjaar 1990. De tussenstand nu: 13 procent afname. De komende twee jaar moet Nederland op klimaatgebied evenveel bewerkstelligen als in de afgelopen 28. Toch schreef het kabinet dinsdag dat het Urgenda-doel „binnen bereik” is volgens het Planbureau voor de Leefomgeving. Maar het PBL zelf, de belangrijkste raadgever van de regering op klimaatgebied reageerde al meteen sceptisch. Over wat er moet gebeuren om te voldoen aan de Urgenda-uitspraak, lopen de meningen dus uiteen. Drie scenario’s. 1. De Hemwegcentrale gaat toch dicht. „Het simpelste wat je kunt doen, is de Hemwegcentrale sluiten”, zegt Martien Visser, lector aan de Hanzehogeschool in Groningen en strateeg bij de Gasunie. Nederland telt vijf kolencentrales. Voor elke kilowattuur stroom die zo’n centrale levert – één was in de droger – gaat 800 gram CO 2 de lucht in. Bij een gasgestookte centrale is dat minder dan de helft. Tot nu toe gaat de staat ervan uit dat Nederland in 2020 4 miljoen ton CO 2 te veel zal uitstoten om aan het Urgenda-vonnis te voldoen. Een flink deel zou gedekt worden door sluiting van de oudste kolencentrale: de Hemweg in Amsterdam. Het PBL kwam dinsdag „met een berekening op een bierviltje” in de buurt van de 3 miljoen ton CO 2 -reductie. Dat cijfer is onzeker, zegt hoofd ‘klimaat, lucht en energie’ Pieter Boot van het PBL: het hangt af van aannames over stroom-, gas- en kolenprijzen en ontwikkelingen in het buitenland. Vorig jaar zomer nog zei toenmalig minister Henk Kamp (Economische Zaken, VVD) dat sluiting van de Hemweg „in beeld komt” als de Urgenda-doelen niet gehaald worden. Eigenaar Nuon van de centrale kon er mee leven, mits het 55 miljoen euro kreeg voor een sociaal plan voor de werknemers. Maar het afgelopen jaar raakte de sluiting uit zicht. In een Kamerdebat in december noemde parlementariër Tom van der Lee (GroenLinks) zo’n deal met Nuon nog „maximale effectiviteit per euro”, maar Rob Jetten, inmiddels fractievoorzitter van D66, sprak smalend van „knuffelen van de fossiele industrie”. Het huidige kabinet besloot de centrale pas eind 2024 te sluiten. Een wetsvoorstel hiervoor ligt binnenkort voor in de Tweede Kamer. Een woordvoerder van Nuon reageert kort dat er nog niet met de regering over een herziening gepraat is: „Het kabinet is nu aan zet.” 2. We bedenken andere maatregelen. Sluiting van één kolencentrale lijkt niet genoeg. „Het kan ook gebeuren dat je álle kolencentrales moet sluiten”, begon campagneleider Faiza Oulahsen van Greenpeace woensdag al. In 2015 somde het PBL meer dan vijftig ándere maatregelen op om aan het Urgenda-vonnis te voldoen. Inmiddels is het voor de meeste te laat. Er zijn nog maar een paar dingen die „vrij moeiteloos” zijn in te voeren, zegt Boot. „Als je het hele land op stang wilt jagen, kun je alle maximumsnelheden verlagen.” Honderd op de snelweg, tachtig op de N-weg. „Scheelt zo een miljoen ton.” Maar, zegt hij: „Als ik het kabinet was, zou ik nooit zin hebben in paniekerige ingrepen.” 3. We wachten nog een paar maanden af. Daar koersen meerdere partijen nu op af. Begin dit jaar kondigde het kabinet al een pakket energiemaatregelen aan die het gat van 4 miljoen ton CO 2 moesten dichten, zoals door sneller windparken op land te bouwen. Oud-milieuminister Ed Nijpels, die toeziet op de uitvoering van het ‘Energieakkoord’, vertrouwt erop dat het daarmee goed komt. „Het Planbureau heeft gezegd dat we met ons pakket die 25 procent halen. En anders volgt er een extra pakket maatregelen in januari.” Het PBL wil in januari een actuele berekening maken. Dan ligt er, als het meezit, ook een klimaatakkoord voor 2030. „Er liggen dan genoeg maatregelen op tafel om ook het Urgenda-doel te halen”, zegt Kamerlid Carla Dik-Faber (ChristenUnie). Beperking van de uitstoot van enkele fabrieken, of vernatting van weidegebieden, kunnen dan misschien direct worden ingevoerd. Boot van het PBL opperde dinsdag al dat door twee ‘tegenvallers’ – economische voorspoed en meer CO 2 -uitstoot in 2017 dan verwacht – het gat in 2020 inmiddels groter lijkt te worden dan 4 miljoen ton CO 2 . Hij waarschuwt alvast: „Zonder sluiting van die kolencentrale kom je er niet.”
</doc>
<doc id="589" genre="news" gender="?">
Werd kritiek op   kroonprins hem fataal?
 Jamal Khashoggi  Een prominent criticus van kroonprins Mohammed bin Salman lijkt vermoord in het Saoedisch consulaat in Turkije. Wie was hij? Als alles goed was gegaan, was de Saoedische journalist Jamal Khashoggi (59) nu met zijn nieuwe Turkse bruid ingetrokken in een appartement in Istanbul dat hij onlangs had gekocht. De Saoedische machthebbers hadden andere plannen met hem. Volgens de Turkse autoriteiten is Khashoggi afgelopen dinsdag, hoogstwaarschijnlijk, in koelen bloede vermoord bij een bezoek aan het Saoedische consulaat. Daar had hij de scheiding van zijn ex, een Saoedische vrouw, willen bezegelen. Het liep anders: Khashoggi’s lichaam zou in mootjes zijn gehakt en het consulaat zijn uitgesmokkeld. Ondanks Saoedische ontkenningen gelooft bijna niemand dat hij leeft. Khashoggi was een vooraanstaand criticus van het Saoedische regime, in het bijzonder van de machtige kroonprins Mohammed bin Salman. Hij was iemand die zelf lang in de hoogste kringen verkeerde en het Saoedische systeem van binnenuit kende. Tegelijk nam hij geen blad voor de mond en was hij een pleitbezorger van hervormingen in het autocratische en conservatieve koninkrijk. Daardoor kwam hij nogal eens in aanvaring met de autoriteiten. Khashoggi was afkomstig uit de voor moslims heilige stad Medina en volgde, zoals veel jonge Saoediërs, een opleiding in de Verenigde Staten. Daarna belandde hij in de Saoedische krantenwereld, waar zoals The New York Times droogjes opmerkt, de enige lezers die ertoe doen de leden van de koninklijke familie zijn. In zijn jonge jaren stond hij niet onsympathiek tegenover het islamitische fundamentalisme. Enkele malen interviewde hij Osama bin Laden, zowel in Afghanistan als in Soedan, nog voor hij leider werd van Al-Qaeda. Inmiddels had Khashoggi zich juist tot meer liberale ideeën bekeerd. Tot tweemaal toe was hij hoofdredacteur van het dagblad Al Watan maar twee maal werd hij ontslagen, de laatste keer in 2010. Ook een hoofdredacteurschap van een door Saoediërs gefinancierd tv-station in Bahrein eindigde in 2015 al na de eerste uitzending. Hem werd kennelijk aangerekend dat hij een dissident uit Bahrein aan het woord had durven laten. Tot 2015 kwam Khashoggi nog vrij gemakkelijk weg met zijn naar Saoedische maatstaven stevige kritiek. Mogelijk omdat hij als diens voormalig adviseur een nauwe band had met de machtige prins Turki al-Faisal, jarenlang hoofd van de inlichtingendienst en ambassadeur in de VS. Dit veranderde met het aantreden van de nieuwe koning Salman en zijn machtige zoon Mohammed bin Salman. In september 2017 vluchtte hij naar de VS, nadat hij een twitterverbod opgelegd had gekregen. „Ik heb mijn huis, mijn familie en mijn baan verlaten en ik laat mijn stem horen”, schreef hij toen. „Iets anders doen zou de mensen die in de gevangenis zuchten verraden. Ik kan me uitspreken terwijl zoveel anderen dat niet kunnen.” Steeds wees hij op de despotische trekjes in de kroonprins ondanks diens hervormingen. „De bestraffing van zelfs de meest constructieve kritiek – de eis van complete loyaliteit met een dreigend ‘of anders’ – staat op gespannen voet met het verlangen van de kroonprins als een modern en verlicht leider te worden gezien”, schreef hij in The Washington Post . Dat zijn ‘gebrek aan loyaliteit’ zou resulteren in zijn verdwijning of dood kon Khashoggi toen niet voorzien. De Turkse politie mag het Saoedische consulaat in Istanbul slechts betreden met toestemming van de Saoedische ambassadeur, zoals vastgelegd in de Weense Conventie uit 1961, die het diplomatieke verkeer tussen staten regelt. Een veelvoorkomend misverstand is dat de grond van een ambassade toebehoort aan de staat van de betreffende ambassade. Dat klopt niet. Ook in dit geval blijft de grond waarop het consulaat staat Turks territorium. De Saoedische kroonprins zei vrijdag dat Turkije wat hem betreft het consulaat kan doorzoeken. „We hebben niets te verbergen.” Maar het is onduidelijk of de Turkse politie dit inderdaad nog zal doen. De Turkse president Erdogan eiste maandag om opheldering. Hij wil dat de Saoediërs, die menen dat Jamal Khashoggi de ambassade heeft verlaten, dat ook bewijzen.
</doc>
<doc id="590" genre="news" gender="?">
Eigenaar Stint: ‘Rijverbod is niet het einde van ons bedrijf’
 Edwin Renzen  Oprichter Stint Urban Mobility  De eigenaar van het bedrijf achter de Stint heeft kritiek op het rijverbod. „Ik wil weer de weg op, maar niet een keiharde strijd aangaan.” „De Stints zijn weggevaagd”, zegt Edwin Renzen, eigenaar en oprichter van Stint Urban Mobility. Maandag vaardigde minister Van Nieuwenhuizen (Infrastructuur en Waterstaat, VVD) een rijverbod uit voor de elektrische bolderwagen, populair bij kinderopvangcentra. Renzen heeft het nagerekend: „Een boekwaarde van twintig miljoen euro van alle ruim drieduizend Stints op de weg is in één klap gedaald tot de prijs van schroot: honderdvijftigduizend euro.” Het rijverbod volgde op een „verkennend technisch onderzoek” van de Inspectie Leefomgeving en Transport (ILT). Uit dit onderzoek kwamen „meerdere opvallende eerste bevindingen” die duiden op „potentiële veiligheidsrisico’s”. Ruim twee weken geleden kwamen in Oss vier kinderen om, toen een Stint van een kinderdagverblijf op een overweg werd aangereden door een trein. Renzen heeft kritiek op het besluit. „We hopen de komende weken met steun van velen, ook van de kinderopvang, de weg weer op te kunnen. Ik wil in gesprek met het ministerie. Ik wil niet een keiharde strijd aangaan.” Wat dacht u toen u van het ongeval hoorde? „Dat was een heftige ervaring. Zoiets is het laatste wat je wil meemaken. Een ongeluk waarbij kinderen zijn betrokken is precies datgene wat we met de Stint willen voorkomen. Dus ja, in dat opzicht is er sprake van verslagenheid.” Wat zijn de consequenties voor uw bedrijf? „Alles ligt stil. We hebben geen inkomsten meer. Maar we willen niet afgeserveerd worden. Hoelang we het volhouden, weet ik niet. Ik beschouw het rijverbod niet als het einde van het bedrijf. Zo wil ik niet denken.” Hoe heeft u de commotie die volgde op het ongeluk persoonlijk ervaren? „Er kwam een stortvloed aan media op me af. Ik heb geen mediatraining gehad, ik ben geen voetballer. We zijn meteen begonnen met checklists en met het opvoeren van rijopleidingen. Er kwamen ineens onderzoekers die op televisie riepen dat er van alles niet goed was. Op zaterdag dacht ik: het gaat wel. Maar toen kwam de inspectie. Toen ging ik weer stuk. Het is een emotionele rollercoaster.” Hoe kijkt u aan tegen het onderzoek van de inspectie? „Er werd mij door de inspectie verteld dat er problemen waren. Als de zogeheten nulkabel naar de gashendel breekt, gaat de Stint vol gas geven en zou je niet kunnen remmen. Ik heb meteen de leveranciers gevraagd techneuten te sturen. We hebben getest en inderdaad: als je die kabel doorknipt, dan rijdt-ie vol gas. Maar we hebben nul keer melding van zo’n kabelbreuk gehad. De inspectie heeft op basis van een werkhypothese geconcludeerd dat de Stint onveilig is.” U is gevraagd alle Stints terug te roepen. Waarom wilde u dat niet? „Dat had geen zin. We hebben nooit een kabelbreuk gehad. Moeten we alle Stints terugroepen, en als we niets vinden zeggen dat het uitgesloten is dat een kabel breekt? Dat kan niet.” Hoe groot is de kans op kabelbreuk? „Heel klein. De inspectie stelt dat de kabel zou kunnen breken doordat in de motorcontroller een contactpunt verkeerd is gesoldeerd. Nou, die controllers worden geleverd door SME, een gerenommeerd bedrijf uit Italië. Na zo’n kabelbreuk kun je trouwens nog steeds de gashendel terughalen.” Er zijn toch wel meldingen geweest van gebreken met de Stint? „We hebben 36 keer een melding gehad van Stints die niet vol gas konden rijden. Het bleek steeds te gaan om een metertje dat niet goed werkte, dat had met een vervuiling te maken. We hebben toen de gashendels vervangen. Ook die hendels zijn ingekocht in Italië. Dat hadden we ook goedkoop in China kunnen doen.” Er is u gevraagd de Stints stil te laten zetten. „Ik kon dat niet ineens doen. Ik wilde daar een nachtje over slapen. Zo’n besluit is ingrijpend, zowel voor de kinderdagverblijven als voor ons bedrijf. Ik dacht dat we in het weekeinde konden meewerken aan het onderzoek, maar in werkelijkheid moesten we onderhandelen. En vervolgens kwam de minister met een rijverbod. Ze heeft een besluit genomen omdat er twijfel was, op basis van géén informatie.” Wat nu? „Ik geloof nog steeds dat ik in een land leef waar besluiten worden genomen op basis van gedegen onderzoek. We geloven in veilig verkeer, hoe vreemd dat na het ongeluk in Oss ook klinkt. We zijn altijd te goeder trouw geweest.” De Inspectie Leefomgeving en Transport (ILT) laat in een reactie weten dat er inderdaad bij het bedrijf van Renzen is aangedrongen op een terugroepactie van de Stint, en later op het stilzetten door het bedrijf zelf. „Met het oog op de verkeersveiligheid”, aldus een woordvoerder. Toen het bedrijf dat niet wilde doen, besloot minister Van Nieuwenhuizen een dag later de Stint uit voorzorg te verbieden. „Op dit moment zijn er nog veel vragen onbeantwoord, maar vind ik op basis van deze eerste bevindingen schorsing vanuit de verkeersveiligheid nodig”, zo schreef ze de Tweede Kamer.
</doc>
<doc id="591" genre="news" gender="?">
Minister: titels voor mbo-studenten sympathiek voorstel
 Volgens GroenLinks-Kamerlid Zihni Özdil is er maatschappelijk te weinig erkenning voor de opleiding en het werk van mbo’ers. Moeten afgestudeerde mbo’ers net als afgestudeerde hoogopgeleiden een titel kunnen voeren? Minister van Engelshoven (OCW, D66) wil de komende tijd onderzoeken wat mbo-studenten er zelf van vinden. Het plan van GroenLinks-Kamerlid Zihni Özdil noemt zij een “sympathiek idee”. Özdil stelde vrijdag in dagblad Trouw dat afgestudeerde mbo-studenten “geen symbool van erkenning krijgen voor hun vakmanschap”. Özdil wil daarom dat mbo’ers na hun afstuderen dan wel de titel Skilled (Sk.), Craftsman (Crf.) of Expert (Exp.) mogen voeren. De minister zegt nu serieus te willen kijken of studenten hier behoefte aan hebben. Volgens Özdil zou zo’n titel vooral symbolisch bedoeld zijn, maar is deze evengoed wel belangrijk. Eind mei besloot Van Engelshoven al dat mbo’ers vanaf studiejaar 2020-2021 ook officieel ‘studenten’ worden genoemd in plaats van deelnemers, om recht te doen aan hun studiestatus. De maatschappelijke erkenning voor de opleiding en het werk van mbo’ers, kan volgens het ministerie nog “altijd beter”. De titelwijziging van ‘deelnemer’ naar ‘student’, waarmee mbo’ers in de toekomst ook gebruik kunnen maken van studentenvoordeeltjes zoals kortingen, werd eerder al bij wet vastgelegd. Met eventuele mbo-titels zou dat ook moeten gebeuren. Om te onderzoeken of mbo-studenten wel zitten te wachten op een titel, wil de minister de komende tijd met studentenbelangenorganisatie JOB (Jongeren Organisatie Beroepsonderwijs) om de tafel. Wat het ministerie betreft hoeven eventuele titels niet per se Engelstalig te zijn, omdat er in het buitenland nog geen equivalent van is. “Titels in het onderwijs zijn er ook om in het buitenland aan te duiden welke opleiding iemand genoten heeft”, aldus OCW-woordvoerder Michiel Hendrikx. “Als een Engelse mbo-titel nergens erkend wordt, hebben studenten er internationaal niets aan. Daar zou dan goed naar gekeken moeten worden.” Belangenorganisatie MBO Raad reageert in Trouw voorlopig positief op het voorstel. De Raad dringt er wel op aan dat er goed gekeken moet worden naar de voertaal van de titels.
</doc>
<doc id="592" genre="news" gender="?">
&#8216;Nederlandse regering moet excuses maken voor behandeling &#8216;moffenmeiden&#8221;
 Dat stelt Stichting Werkgroep Herkenning. Vorige week bood de Noorse premier Solberg excuses aan voor soortgelijke praktijken in Noorwegen in 1945. De Nederlandse regering moet excuses aanbieden voor de vernederende behandeling van meisjes en vrouwen die tijdens de Tweede Wereldoorlog een verhouding hadden met Duitse bezetters. Dat schrijft Stichting Werkgroep Herkenning woensdag in een brief aan premier Mark Rutte (VVD). Deze “moffenmeiden” werden kaalgeschoren, verkracht en mishandeld. De handelingen hadden plaats kort voor en na de bevrijding, op 5 mei 1945. Vrouwen werden publiekelijk kaalgeschoren, waardoor zij na deze vernederde daad herkenbaar waren als persoon die een relatie had gehad met een Duitse militair. Ook werden velen van hen verkracht en mishandeld. “In tenminste 118 steden en dorpen werden deze vrouwen kaalgeschoren en aan verregaande vernederingen onderworpen, met medeweten van de overheid”, stelt Stichting Werkgroep Herkenning, een belangenorganisatie van nabestaanden van Nederlandse collaborateurs: “Deze behandeling heeft grote traumatische gevolgen voor de vrouwen zelf en hun kinderen gehad.” De oproep komt een week nadat in Noorwegen premier Erna Solberg namens de staat excuses aanbood voor hoe “moffenmeiden” daar in 1945 behandeld zijn. Vrouwen werden kaalgeschoren en met pek besmeurd. Ook werden veel van hen ontslagen, geweigerd voor banen en opgepakt. Noorse vrouwen die met een Duitser trouwden verloren hun Noorse nationaliteit, iets wat voor Noorse mannen die een Duitse vrouw huwden niet gold. Solberg maakte de excuses bij een viering van de zeventigste verjaardag van de Universele Verklaring voor de Rechten van de Mens. In dat document uit 1948 staat dat niemand gestraft mag worden zonder rechtszaak en dat mensen onschuldig zijn tot het tegendeel bewezen is. Zowel in Nederland als in Noorwegen hadden de “moffenmeiden” geen wet overtreden. Stichting Werkgroep Herkenning koppelt zijn oproep ook aan de mensenrechtenverklaring. “Ik denk dat het goed is dat we na zeventig jaar terugkijken en uitspreken dat hoe toen gehandeld is niet moet kunnen”, zegt Cuny Holthuis, voorzitter van de Stichting, aan de telefoon. “Deze vrouwen zijn in hun mensenrechten geschonden.” De brief is aan Rutte gericht omdat wat de vrouwen destijd is aangedaan onder verantwoordelijkheid viel van de Nederlandse overheid. “Zij stak dit niet aan, maar het gebeurde in het bijzijn van Nederlandse strijdkrachten die de orde hadden moeten bewaren”, zegt Holthuis. “Pas zeer laat grepen zij in en werd besloten dat dit gedrag niet door de beugel kon.” Holthuis koppelt de kwestie niet alleen aan het mensenrechtenverdrag, maar ook aan de maatschappelijke discussie over onrecht dat mannen vrouwen aandoen. “Het is niet vreemd dat dit nu aan de orde komt, nu Noorwegen een vrouw als premier heeft en de #MeToo-discussie woedt”, zegt de voorzitter. “Ook hier hebben, eufemistisch gezegd, grote groepen vrouwen onwenselijk gedrag van mannen ervaren.”. Het is niet duidelijk hoeveel van de vrouwen nog in leven zijn. “Aangezien de handelingen 73 jaar geleden plaatsvonden, kun je er vanuit gaan dat dit er heel weinig zijn”, zegt historicus Rianne Oosterom, die werkt aan een in april te verschijnen boek over de “moffenmeiden”. In totaal waren er in Nederland naar schatting zo’n 140.000 relaties met Duitse militairen. “Niet al deze vrouwen werden kaalgeschoren”, aldus Oosterom. Niet alleen vrouwen die een verhouding met de bezetter hadden gehad werden vernederd, zegt Oosterom. “Dat gebeurde ook bij dochters van NSB’ers, Duitse vrouwen en zelfs vrouwen die wasjes hadden gedraaid voor de Duitsers”. De historicus noemt het kaalscheren een “landelijke praktijk”, die vaker in het zuiden (dat eerder bevrijd werd) dan in het noorden van Nederland lijkt te zijn voorgekomen. “De Binnenlandse Strijdkrachten wisten hier vaak van, stonden het toe en werkten hier vaak zelfs actief aan mee.” Het is de eerste keer dat de Nederlandse overheid om excuses is gevraagd, laat de Stichting weten. De organisatie werd in 1981 opgericht en is een belangenorganisatie voor “kinderen, kleinkinderen en familieleden van personen die in de jaren 1940-1945 aan de zijde van de bezetter stonden, dan wel de bezetter waren (kinderen van Duitse militairen)”. De Rijksvoorlichtingsdienst kon woensdag nog niet inhoudelijk reageren op de brief. Het is niet bekend of Rutte voornemens is het voorbeeld van zijn Noorse ambtgenoot te volgen.
</doc>
<doc id="593" genre="news" gender="?">
KLJ Teuven viert briljanten jubileum
 Het Dorpshuis in Teuven stond het voorbije weekend in rep er roer. De KLJ vierde feest omwille van het 65-jarig bestaan. Op de speelweide en in de verenigingszaal verzamelden de oud-leden, de kinderen, de huidige leiding (en oud leiding) en tal van sympathisanten, afgevaardigden van andere verenigingen. Er was een leuke spelnamiddag, een etentje verzorgd door kookmoeder Marleen en een leuke receptie met feestavond. De BJB werd in 1953 opgericht door Odile Van der Heyden met het doel jonge meisjes die na hun schoolperiode thuis op de boerderij bleven samen te brengen. Af en toen zorgde pastoor Hendriks toen reeds voor een uitstap. In 1965 wijzigde de naam in KLJ-Teuven. Sportfeesten, ouderavonden, toneel en kerstvieringen kleurden de activiteiten. Vanaf 1970 kwam er een jongensafdeling bij. KLJ Teuven stond en staat trouwens open voor zowel Nederlands- als Franstaligen. Over de verschillende activiteiten, de bivakken, de deelname aan de jaarlijks processie en nog veel meer liep er een leuke foto tentoonstelling. Zelf mochten de bezoekers een leuke ‘historische’ gebeurtenis noteren en iedereen hoogtepunten laten herbeleven. ’s Avonds mochten jong en en oud het glas heffen op dit heuglijke feest. 
</doc>
<doc id="594" genre="news" gender="?">
Badmintontalent spant rechtszaak aan tegen bond
 Horst - Een heuse rel in de badmintonwereld: jeugdtalent Leonie Rovers (13) heeft een rechtszaak aangespannen tegen de Nederlandse Badminton Bond. De vader van de inwoonster van Horst eist dat ze overgeschreven mag worden van RBC uit Roosteren naar BC Olympia uit Tegelen. De groeibriljant traint wel vijf keer in de week en komt uit voor Jong Oranje. Ze kan ver komen als alles meezit. Maar daarvoor moet ze op een hoog niveau blijven spelen. Haar bondscoach wil dat de Limburgse in de tweede of derde klasse uitkomt. RBC kan haar dat echter niet bieden. Daarom wil Leonie voor BC Olympia gaan spelen. Maar bij alle overschrijvingen na 1 april geldt dat de oude club officieel toestemming moet geven. Dat is tot dusverre niet gebeurd. En daardoor kan Leonie helemaal geen competitiewedstrijden meer spelen en moet ze zonder toestemming wachten tot volgend jaar september. Het kort geding dient vanmiddag om 13.30 in de Rechtbank Midden-Nederland. 
</doc>
<doc id="595" genre="news" gender="?">
"Opsporingsbericht": plattelandsdichter Paul Demets over zijn liefde voor de Tuindagen
  Lochristi - Geen Tuindagen zonder nieuwe, verrassende initiatieven. Voor de zestigste editie kroop Paul Demets, plattelandsdichter van de provincie Oost-Vlaanderen, in de pen om zijn liefde voor de Tuindagen van Beervelde te bezingen. Het eerste gedicht over de grootste tuinbeurs van het land. De liefde voor de natuur en de link met het middeleeuwse epos "Van den vos Reynaerde" was een buitenkansje voor Demets. Op "Opsporingsbericht" moet u hier nog wachten tot volgend weekend, maar Lochristi Blogt liet de dichter al aan het woord over wat u mag verwachten van het gelegenheidsgedicht. "De Tuindagen hebben al veel mensen geïnspireerd, schilders, fotografen - denk maar aan de vele jonge koppels die er hun trouwreportage gemaakt hebben - maar het is de eerste keer dat ik er een echt gedicht over gelezen heb", reageert Renaud de Kerchove bij "Opsporingsbericht" van Paul Demets, die we graag even zichzelf laten voorstellen. "Sinds begin 2016 ben ik door de Provincie Oost-Vlaanderen aangesteld als plattelandsdichter, overigens de enige want andere provincies hebben er geen", zegt Paul Demets. "Ik heb als opdracht om het platteland in al zijn facetten aandacht te geven. Soms krijg ik een opdracht, maar meestal kies ik mijn invalshoeken zelf. Zo wil ik oog hebben voor de harde kanten van het plattelandsleven. Eind 2016 schreef ik bijvoorbeeld een gedicht voor een jongen die in Zomergem omkwam op de boerderij van zijn ouders, nadat ik met zijn ouders een intens en lang gesprek had. Menselijke betrokkenheid, de band tussen mens en natuur, staan centraal in mijn plattelandsgedichten. Maar ook de mooie aspecten komen aan bod. Het prachtige park van Beervelde, bijvoorbeeld, en de Tuindagen die we al meerdere keren hebben bezocht. De literaire figuur Reynaert de Vos blijft na al die eeuwen nog intrigeren, en dat leidde tot mijn gedicht "Opsporingsbericht".  We zijn nog steeds geboeid door het boek "Van den vos Reynaerde", maar misschien vooral door de vossenstreken van de held en door het dier, de vos zelf. We willen die graag eens zien, maar de vos is schuw en sluw. Maar misschien, zoals ik in mijn gedicht aangeef, is de vos dichterbij dan we denken. De bomen en planten in het park lijken in mijn verbeelding op de medepassagiers op de trein: jong en ouder, in allerlei kleuren, met allerlei soorten haar. Ik zou geen van hen willen missen." Wat het opsporingsbericht van Paul Demets uiteindelijk inhoudt, kan u zaterdag zelf horen uit de mond van de dichter, tijdens het slotevenement van het Reynaertjaar dat de gemeente in het Park van Beervelde organiseert. Daarna kan u er volop van genieten op Lochristi Blogt. Wie nader kennis wil maken met het werk van Demets: nog deze maand verschijnt zijn nieuwe bundel "De klaverknoop" bij De Bezige Bij. "Eindelijk heb ik, na zeven jaar, nog eens tijd gevonden voor een nieuwe bundel tussen mijn opdrachten in het KASK en de lerarenopleiding Nederlands aan de UGent", besluit de plattelandsdichter van Oost-Vlaanderen. 
</doc>
<doc id="596" genre="news" gender="?">
Win een prijzenpakket van Adventure Time
 Na 8 jaar, 10 seizoenen en maar liefst 283 afleveringen beleeft popcultuurfenomeen Adventure Time (Tijd voor Avontuur) op zaterdag 20 oktober zijn grote finale op Cartoon Network! Om de apotheose van deze spraakmakende reeks te vieren, serveert de zender die dag een 24 uur durende marathon, met als kers op de taart de special ‘Come Along With Me’: de spannende finale van de reeks! Wij mogen 3 leuke prijzenpakketjes wegschenken! Adventure Time mag zonder schroom een fenomeen genoemd worden. Volwassenen zijn gek op de verborgen lagen, jongeren gaan op zoek naar de talloze popcultuurreferenties en kinderen krijgen niet genoeg van de doldwaze avonturen van Finn, Jake, Princess Bubblegum, Marceline, Lumpy Space Princess en tal van andere vreemde personages. Door de jaren heen is de animatiereeks uitgegroeid tot een wereldwijd geliefde franchise (meer dan 17 miljoen likes op Facebook), met vertakkingen in de videogame-, mode- en speelgoedwereld. De serie won 7 Emmy’s en sleepte daarbovenop nog eens 20 prestigieuze industrieawards in de wacht. Wij mogen 3 leuke prijzenpaketten wegschenken met daarin een pluche prinses, een muts van Finn, een muts van Jake en een USB-stick. Vul onderstaand formulier in en geef een antwoord op de wedstrijdvraag. Deelnemen kan tot en met woensdag 24 oktober 2018.  WEDSTRIJDVRAAG: Wat is de Nederlandse naam van de serie? ﻿
</doc>
<doc id="597" genre="news" gender="?">
Nizar Trabelsi krijgt in najaar 2019 terreurproces in Amerika
  Het Amerikaanse terreurproces tegen Nizar Trabelsi (48), de Tunesische voetballer die in ons land 10 jaar in de cel heeft gezeten voor zijn plannen om de luchtmachtbasis van Kleine-Brogel op te blazen, begint op 9 september 2019. Een Amerikaanse rogatoire commissie was vorige week in ons land om het proces voor te bereiden. Trabelsi riskeert in de States levenslang.  Het Amerikaanse terreurproces tegen Nizar Trabelsi (48), de Tunesische voetballer die in ons land 10 jaar in de cel heeft gezeten voor zijn plannen om de luchtmachtbasis van Kleine-Brogel op te blazen, begint op 9 september 2019. Een Amerikaanse rogatoire commissie was vorige week in ons land om het proces voor te bereiden. Trabelsi riskeert in de States levenslang. Als een duivel in een wijwatervat heeft hij zich verzet tegen zijn uitlevering aan het Amerikaanse gerecht. En daar had Nizar Trabelsi een goede reden voor. Hij riskeert er levenslange opsluiting voor een resem terroristische aanklachten. Er hangt hem dus een veel zwaardere straf boven het hoofd dan hij in België heeft uitgezeten voor de geplande aanslag op Kleine-Brogel. Terwijl Trabelsi juist beweert dat het Amerikaanse proces ook in over Kleine-Brogel zal handelen. Tweemaal voor dezelfde feiten berecht worden, mag niet. Maar met dat argument ving hij echter bot. TATP-formule in voetbalboek Voor Nizar Trabelsi zijn de problemen enkele dagen na de aanslagen van 9/11 in New York begonnen. Op 13 september 2001 was de Tunesiër in zijn appartement in Ukkel tv aan het kijken, toen de politie binnenstormde. Trabelsi was totaal verrast, maar hij werd al snel met de neus op de feiten gedrukt. In zijn woning vonden de speurders niet alleen valse papieren, maar ook een Uzi machinepistool en in een boek over voetbal een handgeschreven lijst van producten waarmee TATP, de springstof van de terroristen, kon aangemaakt worden. Later die dag vonden de speurders in een restaurant van een medeverdachte tientallen kilo’s van die producten. Trabelsi kon geen kant meer uit. Tijdens zijn verhoor bekende de voetbalspeler dat hij van plan was een terreuraanslag te plegen op de luchtmachtbasis van Kleine-Brogel. In 2003 werd hij hiervoor tot 10 jaar cel veroordeeld als leider van een criminele organisatie, een vonnis dat het jaar daarop in beroep bevestigd werd. Terwijl Trabelsi hier zijn straf uitzat, liep er voor hem nog meer slecht nieuws binnen. Op 7 april 2006 besloot een Amerikaanse hem aan te klagen voor “moordpoging op Amerikaanse onderdanen buiten de VS, poging van gebruik van massavernietigingswapens tegen Amerikanen, Amerikaanse eigendommen en een Amerikaans agentschap en het verlenen van hulp aan terreurgroep al Qaeda”. Op 4 april 2008 vroegen de Amerikanen om zijn uitlevering. Om aan die uitlevering te ontsnappen, schermde Trabelsi met het “non bis in idem” beginsel. Het Amerikaanse gerecht antwoordde dat zijn aanklachten veel verder reikten dan het geval Kleine-Brogel. Er waren onder meer de contacten van Trabelsi om in Afghanistan en Pakistan met al Qaeda te gaan oefenen, de contacten met Richard Reid toen die in Brussel zat, het vermoeden van een nakende aanslag op de Amerikaanse ambassade in Parijs. Trabelsi moest het onderspit delven. Op 3 oktober 2013 werd hij op transport naar Amerika gezet (foto). Hij zette daar zijn strijd tegen verder, maar beet opnieuw in het zand. 25 jaar zonder proces Het moet gezegd, Trabelsi gaat er vol voor. De Amerikaanse aanklager stelde de gewezen voetballer nog voor om te kiezen voor op de zogenaamde “plea deal” of “plea bargain”-procedure. In de VS heeft het openbaar ministerie de mogelijkheid om een beklaagde een verminderde straf of een minder zware beschuldiging voor te stellen, op voorwaarde dat hij of zij schuldig pleit. In ruil voor geen proces, zou Trabelsi dan 25 jaar cel krijgen. De onderhandelingen zouden spaak gelopen zijn op de eis van Trabelsi om in die straf ook de jaren te verrekenen, die hij al in de Belgische gevangenissen heeft doorgebracht. Daar wou de aanklager niet op ingaan. Het komt dus toch tot een proces. Om dat proces voor te bereiden stuurde het Amerikaanse gerecht vorige week een rogatoire commissie naar België. De commissie moest verscheidene Belgische getuigen vragen of ze bereid waren in Amerika door de rechtbank gehoord te worden, of tenminste een geschreven verklaring mee te geven. Het Amerikaanse proces tegen Trabelsi begint op 9 september 2019 in Washington.
</doc>
<doc id="598" genre="news" gender="?">
SsangYong Musso: gespierde lifestyle pick-up truck
 In de Verenigde Staten is de pick-up nog steeds erg populair. De pick-up-markt is er dan ook miljoenen stuks groot. In Europa loopt het niet zo’n vaart, al zien steeds meer “dynamische” lieden zo’n pick-up als alternatief voor een grote suv. Met deze laatste kan men zich vandaag de dag overigens niet langer onderscheiden. Kortom, de pick-up is “trendy” én de wagen bij uitstek voor wie gezien wil worden. Met de Musso (Koreaans voor “neushoorn”) heeft ook het Koreaanse SsangYong een pick-up in zijn gamma. Dit op het jongste Autosalon van Genève voor het eerst getoonde model, is de opvolger van de Actyon Sports en maakt deel uit van het snelgroeiende SUT (Sports Utility Truck)/pick-up-segment. In zijn klasse moet deze opnemen tegen “gevestigde” waarden zoals de Toyota Hilux, de Nissan Navara, de Mitsubishi L200 en de Ford Ranger en de VW Amarok. Volgens SsangYong is de Musso een lifestyle pick-up die de troeven van een “terreinwagen met laadbak” koppelt aan het raffinement en het comfort van een berline. Goed om weten is dat de Actyon Sports gehomologeerd is als licht bedrijfsvoertuig, waardoor de wegentaks maar een fractie bedraagt van die van een gelijkwaardige suv of cross-over. Het Musso-ontwerp weerspiegelt ten volle de technologische knowhow van het Koreaanse merk. Kenmerkend voor de SsangYong Musso is het gespierde postuur dat volgens de constructeur geïnspireerd is op de zogeheten “waardige beweging van de natuur”, één van de elementen van SangYongs vormtaal: de Nature-born 3 Motion. De chroomafwerking van het radiatorrooster in combinatie met de rondingen van de motorkap resulteren in een gespierde look. Het Shoulder Wing-rooster, een stijlkenmerk van alle nieuwe SsangYong-modellen, strekt zich uit tot aan de koplampen. Voor een ten opzichte van de Actyon Sports verfijndere look zorgen bovendien de halogeenkoplampen met geïntegreerde led-zijverlichting-en richtingaanwijzers. De portieren zijn dermate ontworpen dat de drempels onderaan het koetswerk zijn bedekt om de inzittenden bij het in-en uitstappen te vrijwaren van vuil op de zijkant van de wagen. Al even opvallend zijn de optioneel te bekomen lichtmetalen 20-duims wielen die op hun beurt de robuuste uitstraling benadrukken. De SsangYong Musso laat bovendien toe te kiezen uit acht koetswerktinten. Een minpuntje van deze is de 1,30 m lange laadbak, al is deze volgens de constructeur wel breed genoeg om een europallet te vervoeren én geldt deze laadbak de diepste in zijn segment. Niet alleen het koetswerk van de Musso oogt verfijnder dan dat van zijn voorganger. Hetzelfde geldt evenzeer voor het interieur. Dat laatste is overigens volledig nieuw ontworpen en telt onder meer beduidend minder harde plastics. Het Spartaanse karakter dat de allereerste pick-ups kenmerkte, heeft bij de Musso in elk geval plaats gemaakt voor een behoorlijk comfortabele passagiersruimte, waar het geenszins ontbreekt aan hoofd-en beenruimte. Een handgreep aan de B-stijl helpt ook nog eens de achterinzittenden bij het in-en uitstappen. De SsangYong Musso wordt gecommercialiseerd in drie uitrustingsniveaus (Crystal, Quartz en Sapphire). Het overzichtelijke instrumentarium met standaard7-duim lcd-scherm werd ontleend aan de Rexton. Het stuur is zowel in de hoogte als in de diepte verstelbaar en via knoppen op het stuur bedien je moeiteloos het infotainmentsysteem en de snelheidsregelaar. De middenconsole omvat naast een USB-en 12V-aansluiting eveneens twee bekerhouders. De achterinzittenden beschikken over in de centrale armsteun ondergebrachte eigen bekerhouders. Naar pick-up-normen is de Musso al vanaf het instapniveau (Crystal) uitgerust met onder meer een boordcomputer, elektrisch bediende ruiten en buitenspiegels, een 12V-120W stopcontact in de laadbak, een centrale armsteun voorin, een in de hoogte regelbare bestuurderszetel, audiobediening aan het stuur en een manuele airco. Het uitrustingsniveau “Sapphire” voorziet onder meer in nappalederen zetel die zowel voor- als achterin verwarmbaar zijn en waarvan de voorste exemplaren ook nog eens geventileerd kunnen worden. De Sapphire-uitrusting voorziet naast 18-duims lichtmetalen wielen eveneens in een navigatiesysteem met 9,2-duim groot HD-aanraakscherm dat Apple CarPlay en Android Auto ondersteunt. Het systeem omvat tegelijk een mp3-speler, FM-en DAB-radio naast een USB-poort. Tegen meerprijs voorziet de Sapphire-uitvoering eveneens in rijstrookwaarschuwing, een 360° camera, dodehoekdetectie naast detectie van kruisend verkeer bij achteruitrijden. Al vanaf het tweede uitrustingsniveau(Quartz) pakt de SsangYong Musso al uit met een leren en verwarmbaar stuur, een leren versnellingspook, een achteruitrijcamera, een automatische airco (2 zones ) en parkeersensoren voor- en achteraan. Voor de aandrijving van de SsangYong Musso zorgt een aan de Rexton ontleende 2,2 liter viercilinder-oliestoker opgegeven voor een hoogste vermogen en koppel van resp. 133 kW/181 pk en 400 Nm (bij 1.800-4.000 t/m). Volgens de constructeur weet deze zelfontbrander het te rooien met gemiddeld 6,9 liter diesel per 100 km. Deze zelfontbrander is naar wens te koppelen aan een handgeschakelde zesversnellingsbak of aan een zestrapsautomaat. Wie kiest voor deze laatste mag rekenen op een sleepvermogen tot drie ton. Al sinds 1964 bouwt SsangYong 4×4’s waarbij gebruik wordt gemaakt van een elektronisch gestuurd 4WD-systeem dat al rijdend aangepast kan worden aan de rijomstandigheden. Bij normale rijcondities worden enkel de achterwielen aangedreven, maar op een glad wegdek of op modderige wegen zorgt de 4WD-modus voor de nodige grip door het koppel in gelijke mate over de voor-en achteras te verdelen. Voor het échte terreinwerk blijft uiteraard de “Low Gear Mode 4WD” de beste optie. Tegen meerprijs is de Musso overigens ook te verkrijgen met een sperdifferentieel voor zowel een betere tractie op steile en gladde hellingen als een groter trekvermogen. De Musso pakt net als de voorganger uit met een ladderframe. Vooraan doet de Koreaanse pick-up beroep een “double wishbone-ophanging met schroefveren en achteraan noteren we een vijfpuntsophanging met schroefveren. Voor het intomen van de 181 paarden zorgen geventileerde schijfremmen vóór in combinatie met massieve exemplaren achteraan. Standaard geleverde passieve veiligheidsitems zijn o.m. de zes airbags, waaronder twee gordijnairbags op de tweede zitrij. Aan de SsangYong Musso e-XDi220 4WD “Crystal” hangt een prijskaartje van 28.677 euro.
</doc>
<doc id="599" genre="news" gender="?">
Muziek en oorlog  zijn nauw met elkaar verweven
 Oorlogsmuziek Muziek en oorlogvoering zijn al sinds de prehistorie innig met elkaar verbonden. Het versterkt het moreel en intimideert de vijand. In een beroemde scène in de film Apocalypse Now (1979) valt de luchtmobiele brigade van luitenant-kolonel Kilgore een Vietnamees dorp aan. Wagners ouverture ‘Der Walkürenritt’ schalt uit de luidsprekers van de gevechtshelikopters. Om de Vietcong te intimideren, legt Kilgore uit. „ And my boys love it! ” Het verzinsel van regisseur Francis Ford Coppola werd later realiteit: bij de Amerikaanse inval op Grenada van 1983 klonk ‘Der Walkürenritt’ al uit Blackhawks, tijdens operatie Desert Storm in 1991 en in de slag om Mogadishu van 1993 eveneens. In Vietnam werd de Vietcong in het kader van psychologische oorlogvoering bestookt met demotiverende soundscapes, zoals boeddhistische begrafenismuziek. Nederlandse militairen in Jordanië mogen geen muziek meer monteren onder de filmpjes die de camera's van F-16's tijdens de bombardementen van IS-doelen produceren . Maar muziek en oorlogvoering zijn al sinds de prehistorie innig met elkaar verbonden. Zo stortte de stadsmuur van Jericho volgens bijbelboek Jozua in door het blazen van ramshoorns. Muziek dient militaire communicatie en coördinatie, versterkt het moreel en intimideert de vijand. De muziek die Defensie verbiedt, werd vooral ten gehore gebracht om de onderlinge band te versterken en stoom af te blazen over de stress van de strijd tegen een wrede tegenstander. Vietnam, waar Coppola zijn film aan wijdde, geldt als de eerste oorlog waar popmuziek haar intrede deed. Dankzij transistorradio’s en cassettetapes klonk overal waar Amerikanen waren rock en soul. De legertop ging met eigen radiozenders – „ Good morning, Vietnam! ” – de heimwee tegen. Al dreigden protestsongs het moreel te ondergraven en kregen apolitieke liedjes – ‘Chain of Fools’, ‘Leaving on a Jet Plane’, ‘We Gotta Get Out of this Place’ – gaandeweg een dubbele betekenis onder de troepen. Qua muziek bleef het Amerikaanse leger een gangmaker. De sterkste en muzikaalste strijdkrachten ter wereld gaven in 2017 437 miljoen dollar uit aan muziek voor ceremonies, goodwill en moreel. Al in de jaren tachtig omhelst ook de legertop masculiene muziekgenres. Toen in 1986 Top Gun uitkwam, een uiterst effectieve rekruteringsfilm, gniffelden sommige filmcritici over scènes waarin gevechtspiloot Tom Cruise ten strijde trekt met power rock – ‘The Danger Zone’ van Kenny Loggins – op de koptelefoon. Inmiddels zijn heavy metal en hiphop met het Amerikaanse leger vergroeid geraakt en heeft elke oorlog zijn soundtracks: van AC/DC, Iron Maiden, Megadeth en Metallica bij operatie Desert Storm in 1991 tot Slayer en ‘Bodies’ van Drowning Pool bij de Irakoorlog van 2003. Sinds de komst van iPods en oordopjes werd de muziekbeleving wel minder collectief. Zie Michael Moores documentaire Fahrenheit 9/11 uit 2004, waar soldaten de straten van Bagdad binnenrijden met ‘Fire Water Burn’ van Bloodhound Gang in hun oren. Het bonkende refrein „ Burn motherfucker, burn ” zou volgens een Nederlandse militair collectief uit de speakers in Jordanië geklonken hebben eind 2014, in het heetst van de strijd tegen IS. Regisseur Jerzy Skolimowski zet vraagtekens bij het nut van muziek in gevechtssituaties. In zijn speelfilm Essential Killing (2010) ontsnapt een Talibaanstrijder uit een black site in Polen. Hij blijft bij de les, terwijl zijn Amerikaanse bewakers juist afgeleid worden door keiharde muziek. Skolimowski zei daarover tegen NRC: „We weten dat het Amerikaanse leger het machtigste ter wereld is. Maar winnen ze oorlogen? Ik tel alleen moeizame aftochten en patstellingen. Waar ligt dat aan?”
</doc>
<doc id="600" genre="news" gender="?">
Duizenden wandelaars en lopers 24 uur in de weer tegen kanker: “Het bezorgt me rillingen als ik al dat volk hier zie”
  Aalst -  Met 5.400 lopers en (voorlopig) 183.823 euro opbrengst konden organisatoren en deelnemers de zonnige derde editie van Levensloop Aalst afsluiten met een tevreden gevoel. Het stadspark werd 24 uur lang ondergedompeld in een sportieve maar ook emotionele sfeer.  Met 5.400 lopers en (voorlopig) 183.823 euro opbrengst konden organisatoren en deelnemers de zonnige derde editie van Levensloop Aalst afsluiten met een tevreden gevoel. Het stadspark werd 24 uur lang ondergedompeld in een sportieve maar ook emotionele sfeer. “Ik heb hem heel graag gezien”, zegt een vrouw terwijl ze een traan wegpinkt. Zaterdag, de ochtend voor de start van Levensloop, werd een dierbaar familielid begraven. “Kanker heeft onze familie beheerst”, zegt ze. Net zoals zij hadden veel van de 5.400 lopers of wandelaars in één van de honderd estafetteteams die elkaar gedurende 24 uur afwisselden, een eigen verhaal. Zo ook team Run for Senna, dat voor de derde keer deelnam. “Senna is de bijnaam van mijn papa, naar autopiloot Ayrton Senna”, zegt Talitha Teughels (26) uit Aalst. “Papa kreeg vijf jaar geleden de diagnose van de ziekte van Kahler . Het is emotioneel voor ons omdat hij er voor de eerste keer niet bij kan zijn: hij is volop in behandeling.” Amandelkanker Voor aanvang van Levensloop, en voor de kaarsenceremonie, stapten mensen die vochten of vechten tegen kanker een ereronde. Onder hen Joost Decoene (55) en Gavere en Elfriede De Wilde (44). “Het bezorgt mij een rilling als ik al die mensen hier samen zie om tegen kanker te vechten”, vertelt Decoene. “Zelf heb ik amandelkanker gehad. Als alles goed gaat, word ik volgend jaar genezen verklaard. Ik koos voor chemo in plaats van voor het verwijderen van de kwaadaardige cellen, opdat ik nog zou kunnen praten. Nu kan ik alles weer doen, ik voel me weer goed en dat is het belangrijkste.” Nog niet alles geteld De organisatie van Levensloop kan alvast terugblikken op een geslaagde editie. “Het was een heel emotionele kaarsenceremonie”, zegt woordvoerder Thierry Tienen. “Er was heel wat volk en de sfeer aan de vele kraampjes was top. Voorlopig hebben we 183.823 euro ingezameld, maar nog niet alle inkomsten zijn al bijgeteld.” Het geld gaat naar Stichting tegen Kanker.
</doc>
<doc id="601" genre="news" gender="?">
VIDEO. "Met de velo" naar de reuzenfeesten
  Tienen - Gi Govaerts maakte twee filmpjes tijdens de Kweikersdag in de Potterie. Ich en Ejà zongen "Go bè de Velo" (Go with the Velo ) met onder meer Herman Vandermeulen. In het tweede verslag laat hij ook de reuzen dansen.
</doc>
<doc id="602" genre="news" gender="?">
J.K. Rowling is op haar best in dit web van mysteries (●●●●)
 Robert Galbraith Met haar vierde thriller onder pseudoniem bewijst J.K. Rowling zich weer als unieke schrijver. Haar typeringen zijn onovertroffen, haar locatiebeschrijvingen zijn veelzeggend en ze grossiert in amusante bijzaakjes. In Lethal White heeft privédetective Cormoran Strike last van bindingsangst, ondanks zijn verrukkelijke vriendin Lorelei . Zijn partner Robin Ellacott heeft last van angstaanvallen – de Strike-aficionado weet hoe dat komt, uit het vorige deel. Lethal White is deel vier in de serie van Robert Galbraith, een pseudoniem van J.K. Rowling. Zij schreef de Harry Potter -serie en daarna een grimmige roman over een vinexwijk op zijn Brits ( The Casual Vacancy ). Die slaagde maar half. Rowling begon opnieuw en kwam op haar pootjes terecht met wat zij nu eenmaal geweldig kan: romans in een reeks, over twee privédetectives. Hij is een Afghanistanveteraan, hompelend op een prothese want hij mist een been. Zij is verwikkeld in een vuile oorlog met haar verloofde, inmiddels echtgenoot. Met private eye Cormoran Strike varieert Rowling op Harry Potter . Denkkracht als toverkracht en net als Harry is hij geboren in een omgeving waar ze niet op deze vrijbuiter zitten te wachten. De studieuze Robin is met haar gezonde verstand en drieste impulsen een duidelijk geval van Potters klasgenote Hermelien. Haar echtgenoot Matthew is een puntgave dreuzel. NRC Boeken Elke vrijdag het laatste boekennieuws met onze recensies, de interessantste artikelen en interviews. Met Lethal White bewijst Rowling zich voor de zoveelste keer als een unieke schrijver. Haar typeringen zijn onovertroffen, haar locatiebeschrijvingen zijn veelzeggend en ze grossiert in amusante bijzaakjes. Zo gewiekst zijn haar rookgordijnen dat het verhaal soms hopeloos ingewikkeld dreigt te worden. Meestal sleurt ze de lezer met een onverhoedse wending weer bij de les. Haar macabere fantasie is feestelijk en haar satirische humor legt de zweep over het verhaal. Een misser zijn de vele verwijzingen naar Ibsens toneelstuk Rosmersholm . Het zijn hulplijnen. Vast belangrijk voor de auteur. De lezer schiet er niks mee op. Net als de eerdere delen gaat Lethal White van start met de schim van een moord die door Strike wordt opgepakt, omdat hij begaan is met de figuur die ermee komt. Dit keer leidt het relaas van een psychotische zwerver naar cryptoanarchisten in een achterbuurt én naar de Houses of Parliament. Rowling maakte zich de lingo van de milieus eigen. Ze kent de motoriek van de mensen. Ze weet hoe ze ruiken, hoe ze doen, hoe ze laten. Hoe bang ze zijn. In Career of Evil , het vorige deel, neigde Rowling naar de stijl van horror-meester Stephen King. Die maakt zichzelf bang en de lezer erbij en dat probeerde zij ook. Haar verhaal werd enger dan eng maar ook grof en onbeheerst. Rowling is op haar best als ze een web van mysteries weeft en dat zit weer goed in Lethal White . Ze is wreed, dat wel. Als er bloed moet vloeien, gebeurt dat. En altijd schrijnt de stomp van Strike. Maar de taal geeft de doorslag, tot en met de ontknoping. Wat zegt iemand precies, wat staat er op dat boodschappenlijstje – daar mag de lezer nooit te licht over denken. Met Lethal White breit Rowling/Galbraith verder aan de gezamenlijke geschiedenis van Robin Ellacott en Cormoran Strike. Gekwetste mensen. Hun vertroebelde liefde bloeit in hun beider verlangen om het kwaad pootje te lichten. Aan het slot van Lethal White zijn ze wijzer. Maar niet droever. Juist niet.
</doc>
<doc id="603" genre="news" gender="?">
Tejater Feminis speelt 'Nonnen op Tournee'
  Linter / Geetbets / Kortenaken - Tejater Feminis brengt vanaf 26 oktober vier voorstellingen van het muzikaal blijspel 'Nonnen op Tournee', geschreven door Tony Collins. Stefan Niemierowski tekent voor de regie en Danny Vanroy voor de muzikale begeleiding. De voorstellingen vinden plaats in GC Den Hoek in Kortenaken. Tickets kosten 10 euro. De nonnen van de orde 'Irmgardis der armen' hebben geldproblemen. Ze proberen wat extra geld in te zamelen door met hun koor op te treden. Eén van de zusters heeft een cassette met één van hun repetities naar een bevriende pater in Amerika gestuurd. De nonnen worden uitgenodigd voor een optreden bij een Belgische vereniging in Amerika. Ze gaan aan de slag om hun Engels wat bij te schaven en bovendien wordt één van de nonnen verliefd op een Amerikaanse priester. Een stuk met veel leuke passages waarin nonnen, paters en novicen hun zangtalenten tonen. Anne Jordens, Marijke Hendrickx, Rebecca Dox, Claire Frickx, Liesbeth Aerts, Liesbeth Lahaye, Debby Van Kerkhoven, Ineke Vandevelde, Lotte Leenaerts, Liene Laeremans, Jos Coomans en Conny Wouters staan daarvoor garant. De voorstellingen vinden plaats op 26 en 27 oktober én 2 en 3 november, telkens om 20 uur. Kaarten bestellen via 0476-26.76.99 (Anne) of 0479-65.12.31 (Marijke). Meer info: www.tejaterfeminis.be
</doc>
<doc id="604" genre="news" gender="?">
Toezichthouder ILT haalt tientallen taxi&#8217;s van de weg rond Amsterdam
 De Inspectie Leefomgeving en Transport heeft twintig ‘malafide taxibedrijven’ in het vizier rond Amsterdam die zich niet aan de wet- en regelgeving houden. Politie en de Inspectie Leefomgeving en Transport (ILT) hebben bij grootschalige handhavingacties tegen taxibedrijven rond Amsterdam tientallen taxi’s van de weg weggehaald. De taxi’s blijken bij controle geen werkende boordcomputer te hebben en de administratie van de bedrijven waarvoor de taxi’s rijden is niet op orde. Een woordvoerder van de ILT bevestigt donderdagochtend berichtgeving van het AD hierover. De toezichthouder heeft twintig “lege bv’s die snel winst proberen te maken en bewust onder de radar blijven” in het vizier, waarvoor per bedrijf tussen de veertig en tachtig taxi’s rijden. De grootschalige controle richt zich tegen de stijgende hoeveelheid “malafide taxibedrijven” op de drukke route Amsterdam – Schiphol. Daar kreeg ILT “de meeste signalen”, - uit eigen onderzoek, uit de branche zelf en van passagiers - over zulke taxibedrijven. “Het zijn op het oog legale taxiorganisaties, die bij de vergunningsaanvraag aan de wettelijke eisen voldoen. Alleen zie je in de praktijk dat de bedrijven zich niet aan de wet- en regelgeving houden.” Taxi’s die voor dergelijk bedrijven rijden hebben bijvoorbeeld de wettelijk verplichte boordcomputer doorgeknipt, waardoor ritten niet geregisteerd worden. Het is daardoor niet duidelijk hoeveel ritten de chauffeur maakt en of hij zich aan de rij- en rusttijden houdt. Ook met de bedrijven zelf blijkt bij nadere inspectie de administratie te ontbreken, bijvoorbeeld over salariëring en de hoeveelheid chauffeurs die in dienst zijn. “Dan zijn ze net getroffen door een grote computerstoring. Dan moet je natuurlijk verder onderzoek doen, maar weet je dat er zaken niet op orde zijn.” Passagiers hoeven niks te merken van de frauderende chauffeurs, zegt het ILT, maar veiligheidsrisco’s zijn niet onvoorstelbaar. “Passagiers kunnen gewoon een normale prijs voor een rit betalen, maar op de achtergrond wordt die rit niet geregistreerd. Het is niet duidelijk of belasting betaald wordt en of de auto apk-gekeurd is.” Volgende week publiceert ILT voorlopige resultaten van de grootschalige controles. De toezichthouder hoopt met de actie de bedrijven “flink aan te pakken” en andere bedrijven te ontmoedigen. De toezichthouder zegt dat de grootschalige handhavingsacties rond Amsterdam, waaraan ook het OM, de Belastingdienst en de politie meewerken, nog zullen voortduren.
</doc>
<doc id="605" genre="news" gender="?">
Open Vld Dendermonde presenteert 6 'straffe' kandidaten
  Dendermonde - Nadat Open Vld Dendermonde meer dan de helft van haar lijst heeft voorgesteld is de partij verheugd 6 'straffe' kandidaten te kunnen voorstellen. "Ten eerste stellen we Maarten De Boeck (19) uit Grembergen voor", zegt lijsttrekker Laurens Hofman. "Maarten is voorzitter van Jong Vld Dendermonde en de benjamin van onze lijst. Hij studeert rechten aan de Universiteit Gent. Zijn focus zal logischerwijs op het jeugdgebeuren liggen. Vervolgens stellen we U Sonia Van Keer (60) uit Baasrode voor. Beroepshalve heeft Sonia een leidinggevende functie in een medisch-technologisch bedrijf. Ze is gehuwd met Fons Daelemans, de vroegere veerman van Baasrode, wie enkele keren met succes op onze lijst kandideerde. Sonia wil de mensen in Baasrode meer met elkaar verbinden en Baasrode nog meer "laten bruisen"." "Verder hebben we Tina De Keyser (36). Tina is afkomstig uit Baasrode maar woont sinds enkele jaren in Sint-Gillis. Deze ex-kampioene waterskiracen coördineert tegenwoordig internationale evenementen op de protocoldienst van de FOD Buitenlandse Zaken. Ze kandideert voor de 2e keer op onze lijst, na een mooie score in 2012. Daarnaast presenteren we Mariëtte Verhofstadt (78) uit Dendermonde-centrum. Mariëtte is de nestor van onze lijst, maar haar energie kent geen grenzen. Ze is bij het grote publiek vooral bekend als voormalig zaakvoerster van restaurant Mont Blanc en juwelenzaak Twice as Nice." "Sandy De Wannemacker (35), gehuwd en moeder van 2, uit Appels maakt haar debuut in de Dendermondse politiek. Ze is zelfstandig thuisverpleegster, diabeteseducator en specialiste wondzorg. Zo is ze onder meer werkzaam in de gevangenis. Sandy is zaakvoerster van SDW thuisverpleging én kledingwinkel Ju-Ly Fashion. Luc Van Nuffel (64j) tenslotte woont in Sint-Gillis. Hij is licentiaat in de lichamelijke opvoeding en was bij Bloso verantwoordelijk voor o.a. de organisatie en coördinatie van sportkampen en sporttechnische programma's. Hij is bovendien medeauteur van het Dendermondse sportbeleidsplan. Zijn focus zal in de campagne dan ook voornamelijk op sport en jeugd liggen", besluit Laurens Hofman. Voorzitter Dirk De Vries is tevreden met de kandidaten. "Het is zeer bemoedigend vast te stellen dat vele, positieve en dynamische krachten zich achter het project van Open Vld Dendermonde scharen. Opnieuw voldoen alle kandidaten aan het DNA van onze lijst: ambitieus, ondernemingsgezind en no nonsens. Dendermonde straks blauw laten kleuren? Gewoon doen!”
</doc>
<doc id="606" genre="news" gender="?">
Filmpje laat ouders kennis maken met gewone dag op school
  Tremelo - Begin september stapten overal te lande weer heel wat kleutertjes voor het eerst door de schoolpoort. Deze poort opende niet alleen voor hen, maar ook voor hun ouders vaak een heel nieuwe wereld. Om deze ouders een idee te geven van het gewone verloop van een schooldag maakte de Tremelose basisschool De Cocon speciaal voor hen een kennismakingsfilmpje. Zo stelt basisschool De Cocon samen met Jules, de klaspop van het instapklasje, de ganse school op een creatieve manier voor. Jules leidt de ouders rond op het ganse schooldomein. Zo worden tijdens het filmpje niet alleen alle klassen in de kleuterschool en lagere school, maar ook het leesklasje, de groene speelplaats en het slaapklasje voor de instappertjes voorgesteld.  Het filmpje kan je via deze link bekijken:
</doc>
<doc id="607" genre="news" gender="?">
’NS moet naar buitenland’
 Delft - NS kan niet meer zonder treinen in andere Europese landen. Anders dreigt Nederland te worden overlopen door buitenlandse spoorconcurrenten. „Maar het is wel een politieke afweging hoever die financiële risico’s moeten gaan.” Dat zegt transportprofessor Bert van Wee (TU Delft) in reactie op recente verliezen van een paar Britse NS-concessies. „Over de hele linie blijven onze activiteiten in het Verenigd Koninkrijk en Duitsland winstgevend. De risico’s zijn beheersbaar en afgesproken met de minister van financiën”, aldus een NS-woordvoerder. Het gaat Van Wee te ver om te stellen dat NS zonder Britse en Duitse lijnen ten dode zou zijn opgeschreven. „Het is wel belangrijk om te leren van die markten en meer ervaring op te doen met biedingen, zodat NS zich kan wapenen tegen de concurrentie bij aanbestedingen op het Nederlandse spoornet. De reiziger profiteert van betere producten”, vindt hij. De verhitte discussie over de al dan niet noodzakelijke buitenlandse avonturen van NS gaat ook in Den Haag door. De meningen verschillen. Volgens NS maken afgewogen diensten over de grens de groep rendabeler. „Volume is nodig om volwaardig mee te kunnen spelen in de Europese spoorsector.” Uit het NS-jaarverslag van 2017 blijkt dat twee miljard van de ruim vijf miljard omzet voor rekening kwam van ’buitenland-dochter’ Abellio. Die nam 53 miljoen euro van het kale bedrijfsresultaat van 131 miljoen voor haar rekening. Puur het Nederlandse hoofdrailnet leverde nauwelijks winst op. NS moet in Groot-Brittannië aan Abellio een lening van 54 miljoen euro verstrekken om verliezen af te dekken en verder te investeren. „Dat is geen belastinggeld, maar zal tegen 8 procent rente worden terugbetaald”, aldus de zegsman. „Door risicospreiding zijn er geen grote problemen. We blijven in het Verenigd Koninkrijk en Duitsland verdienen, ondanks af en toe een tegenvaller.” 
</doc>
<doc id="608" genre="news" gender="?">
Marcel Boekhoorn heeft zijn eigen dierentuin, begon een krant en wil nu Hema
 Marcel Boekhoorn  Investeerder Marcel Boekhoorn wil Hema overnemen. Hij haalde in 2017 Chinese reuzenpanda’s naar Ouwehands Dierenpark. Het typeert de carrière van de miljardair: de aanhouder wint. Na ruim tien uur en achtduizend kilometer in de lucht landen Wu Wen (‘Mooie krachtige wolk’) en Xing Ya (‘Elegante ster’) woensdagavond op Schiphol. Aan boord van de Boeing 747 ook hun nieuwe pleegvader met zijn kenmerkende grijns. Ondernemer en miljardair Marcel Boekhoorn, eigenaar van Ouwehands , waar de twee reuzenpanda’s de komende vijftien jaar verblijven, is de drijvende kracht achter de jarenlange pandadiplomatie die van Ouwehands de zesde Europese dierentuin met reuzenpanda’s maakt. „Het is voor Marcel echt een enorm belangrijke zaak, een soort prestige om te zorgen dat die panda’s naar zíjn dierenpark komen”, zegt VVD-coryfee en vriend Hans Wiegel. Robin de Lange, directeur van Ouwehands Dierenpark, kan daarover meepraten. Het belang van ‘de missie’ werd hem op zijn eerste werkdag, twaalf jaar geleden, door Boekhoorn duidelijk gemaakt. „Marcel heeft de dierentuin in 2000 overgenomen en had twee doelen: de dierentuin weer succesvol maken en reuzenpanda’s naar dierentuin brengen.” Chinezen zien de kostbare panda’s als een symbolisch cadeau. Je krijgt ze niet zomaar. Ze vergen politieke inspanningen en het cultiveren van goede banden op het hoogste niveau. Vijftien jaar lang zat Boekhoorn achter de Nederlandse premiers aan, die op hun beurt weer de Chinezen moesten masseren. In 2000, vlak nadat Boekhoorn de bijna failliete dierentuin had overgenomen, stuurde hij al een brief naar premier Wim Kok met het verzoek om bij de Chinese overheid te bemiddelen. Daarna schakelde de ondernemer ook vriend Wiegel in, die op zijn beurt premier Jan Peter Balkenende tot actie aanspoorde. Daarna nam Wiegel Boekhoorn mee op bezoek in het Torentje bij Mark Rutte. Na jaren lobbyen door drie premiers en talloze Chinese bezoeken van Boekhoorn en zijn dierentuindirecteur, kwam in oktober 2015 bij het Chinese staatsbezoek van koning Willem-Alexander en koningin Máxima het goede nieuws. „Marcel heeft een ongelooflijk doorzettingsvermogen. Doorgaan tot het end, tot er gewonnen is. Dat tekent hem”, zegt Wiegel. „Heel veel andere mensen hadden na vijftien jaar wel opgegeven”, zegt oud-zakenbankier en vriend Rob ten Heggeler. „Maar dat doet hij niet, óók niet in zijn deals. Hij heeft een enorme drive. Als andere mensen denken dat het niet lukt, gaat Marcel door.” Nijmegenaar Boekhoorn (57), fervent NEC-supporter, is een van ’s lands succesvolste investeerders. Hij houdt kantoor in zijn dierenpark boven het apenverblijf – het kantoor heeft een luik waardoor hij de apen kan voeren. Op het adres is ook privé-bv Bowolar gevestigd: Boekhoorn Wordt Lachend Rijk . Boekhoorn bezit een 52 meter lang jacht dat luistert naar de naam Deniki (vernoemd naar dochters Denise, Nicole en Kim), had na zijn scheiding een relatie met actrice Tatjana Simic en de jongere zangeres Hind, begon zijn eigen krant én heeft een eigen dierentuin. Maar met patsen, zoals bepaalde miljonairs graag doen, heeft dat niets te maken, verzekert Ten Heggeler. „Marcel is niet van ‘Hé kijk eens, ik heb een dierentuin’. Hij is daar echt gepassioneerd over.” Dierenliefde kreeg hij „van huis uit mee van zijn vader”, zegt De Lange. „Die was altijd met vogels in de weer.” Het verklaart de naam van Boekhoorns investeringsmaatschappij Ramphastos: reuzentoekan. Boekhoorn, registeraccountant, volgde de heao in Arnhem en begon zijn carrière bij Deloitte & Touche. Op zijn 31ste werd hij er de jongste partner ooit. Na vier jaar als overnameadviseur begon hij voor zichzelf. Zijn leermeester bij Deloitte, Albert Hoes, zei eens tegen NRC dat het Boekhoorn niet zozeer om het geld maar om het spel gaat. Iemand „die niet alleen wil meedoen, maar ook wil winnen” en „mooie dingen wil neerzetten”. Naam en faam kreeg Boekhoorn met de verkoop van de mobiele provider Telfort aan KPN in 2005. Boekhoorn hield er bijna een half miljard euro aan over en parachuteerde zich de top van rijkenlijst Quote 500 in. Ruim tien jaar aan succesvolle investeringen later – zoals de aankoop van de Eindhovense High Tech Campus– is hij volgens Quote de op vijf na rijkste Nederlander, met een vermogen van 1,6 miljard euro. „Het gaat heel goed. Natuurlijk gaat er weleens wat mis, maar de schade daarvan is doorgaans beperkt”, vertelde hij het zakenblad. Een goed voorbeeld van dat laatste is zijn in 2012 gestopte dagblad De Pers , dat in de vijf jaar van zijn bestaan nooit rendabel werd vanwege tegenvallende advertentieverkopen. Door in 2009 krantenconcern Wegener in een dramatische advertentiemarkt zo gek te krijgen het recht op advertentieverkoop voor De Pers voor 16 miljoen euro per jaar over te nemen, verdiende Boekhoorn echter het leeuwendeel van zijn investering van tientallen miljoenen terug. De zakenman staat bekend als loyaal en genereus naar zijn omgeving. Na de verkoop van Telfort liet Boekhoorn 1.700 slagroomtaarten bezorgen bij iedereen die er maar iets mee te maken had. Betrokkenen delen doorgaans royaal mee in zijn miljoenenwinsten en zijn skybox bij NEC is gevuld met vrienden in plaats van zakenrelaties. Familie is belangrijk voor Boekhoorn, hij stak grof geld in de Formule 1-carrière van schoonzoon Giedo van der Garde. „Extreem intelligent, snel, optimistisch, positief, gul, hartelijk en attent”, zo omschreef directeur-uitgever Ben Rogmans hem in het laatste nummer van De Pers. „Ik heb hem nooit boos of chagrijnig gezien, ook niet toen zijn investeringen in deze krant zo tegen de 60 miljoen liepen en de kans groot was dat hij die allemaal zou kwijtraken.” De zakenman is ook iemand vol zelfspot, blijkt uit een anekdote van Rogmans: Boekhoorn kocht in Taiwan overhaast eens een zeldzame witte krokodil voor zijn dierenpark. Na twee weken in Nederland werd het beest groen. „Er is niemand die dit verhaal met meer smaak kan vertellen dan hijzelf.” Er is weinig bekend over zijn niet-amaibele kant, maar dat die bestaat, blijkt uit een conflict met Frank Botman, van investeringsfonds Cyrte. Die zou hem mondeling compensatie hebben beloofd bij een waardedaling van zijn pakket aandelen in de Telegraaf Media Groep à 54 miljoen euro. Boekhoorn stapte naar de rechter toen Botman die afspraak ontkende en noemde Botman in een getuigenverhoor „een laaienlichter met een stropdas” en tegen Quote zelfs „een klootzak”. Tot aan de Hoge Raad probeerde Boekhoorn zijn gelijk te halen, tevergeefs. Het is een van de zeldzame keren dat de aanhouder niet won. Ouwehands investeerde 7 miljoen euro in het verblijf waar de reuzenpanda’s vanaf donderdag vijftien jaar verblijven. Het zegde toe jaarlijks 1 miljoen dollar (936.000 euro) aan natuurbescherming in China te doneren. En volgens directeur De Lange is de dierentuin jaarlijks ook nog zo’n half miljoen euro kwijt aan operationele kosten, zoals bamboevoer. Of die miljoenen allemaal gedekt worden met verkochte toegangskaartjes moet blijken. „Het mooie is dat Ouwehands eigendom van Boekhoorn is. Door zijn passie voor natuur en dieren zal hij de dierentuin nooit laten vallen.” Marcel Boekhoorn is zondag naar China gevlogen om zíjn panda’s op te halen. Woensdagavond landen ze op Schiphol en donderdag komen ze in Ouwehands aan. Daar gaan ze eerst acclimatiseren. Op basis van ervaringen van andere Europese dierentuinen verwacht Ouwehands een ware pandamania. Kaartjes kunnen voortaan alleen nog maar online worden gekocht zodat er niet te veel bezoekers komen. Op de drukste honderd dagen van het jaar moeten bezoekers voor hun pandabezoek zelfs een tijdslot kiezen.
</doc>
<doc id="609" genre="news" gender="?">
Na Catshuis drinkt commissaris Hommen nu koffie met Klaver
 Als onderdeel van een charmeoffensief ging de oud-ING-topman samen met twee andere commissarissen op de koffie bij de GroenLinks-leider. Drie weken na hun bezoek aan premier Rutte op het Catshuis is de delegatie Nederlandse topcommissarissen aan de volgende etappe van hun charmeoffensief begonnen: de linkse oppositie in de Tweede Kamer. Woensdagochtend is, op zijn eigen initiatief, oud-ING-topman Jan Hommen met twee andere president-commissarissen op de koffie gegaan bij GroenLinks-leider Jesse Klaver en de financieel woordvoerder van de PvdA, Henk Nijboer. Doel van het bezoek was volgens Hommen om „dezelfde kwesties te bespreken als bij de premier”. Dat ging formeel over het vestigingsklimaat en de toekomst van de Europese samenwerking. Daarnaast is ook de felle kritiek ter sprake gekomen die vanuit deze fracties op de top van het bedrijfsleven is geuit in kwesties als de beoogde loonsverhoging van ING-topman Ralph Hamers en de lobby voor de afschaffing van de dividendbelasting. Jesse Klaver zegt dat hij zijn onvrede opnieuw heeft herhaald, en nu ook goed de tijd kreeg uit te leggen waarom hij zich zo fel opstelt. „Het grote bedrijfsleven moet echt ophouden om op ramkoers tegen de samenleving te varen.” Zowel Hommen als Klaver heeft het gesprek als plezierig, openhartig en „prettig van toon ervaren”. Hommen zegt dat zijn bezoekje aan de Kamer beslist een vervolg moet krijgen. Hij heeft ook met andere fracties contact gezocht. PvdA-leider Lodewijk Asscher was om privéredenen verhinderd. Hommen: „We mochten wel op zijn werkkamer zitten.”
</doc>
<doc id="610" genre="news" gender="?">
Ara Güler was de chroniqueur van het oude Istanbul
 In deze rubriek elk weekeinde een necrologie van iemand die recent is overleden. Ara Güler (1928-2018) reisde de hele wereld over maar was vooral bekend door zijn foto’s van Istanbul. Niets weerspiegelt de melancholieke ziel van Istanbul beter dan de zwart-wit foto’s die Ara Güler maakte van de stad. De beroemde Turkse fotograaf, die liefkozend ‘het oog van Istanbul’ werd genoemd, overleed op 17 oktober op 90-jarige leeftijd aan hartfalen. Hij is vorig weekend onder grote publieke belangstelling begraven in Istanbul. In zijn lange carrière reisde Güler de hele wereld over om nieuwsgebeurtenissen te fotograferen. Hij was verbonden aan het prestigieuze fotopersbureau Magnum en werkte voor grote tijdschriften als Paris Match en Stern . Hij kreeg vele internationale beroemdheden voor zijn camera, onder wie Orson Welles, Pablo Picasso, Winston Churchill, Alfred Hitchcock en Salvador Dalí. Maar Güler zal vooral worden herdacht vanwege de iconische zwart-wit foto’s die hij in de jaren vijftig en zestig maakte van Istanbul. De Turkse schrijver Orhan Pamuk gebruikte ze voor zijn boek Istanbul: herinneringen en de stad . De nostalgische foto’s zijn een perfecte illustratie bij Pamuks jeugdherinneringen en reflecties op de stad. Ze geven een beeld van vervlogen periodes en verdwenen plekken in een stad die in hoog tempo is gegroeid en veranderd. Daarom is het werk van Güler voor Turken doortrokken van hüzün , de weemoed die zo typerend is voor Istanbul. Güler werd in 1928 geboren als Aram Güleryan in een Armeens gezin in Istanbul. Op zijn 22ste kreeg hij zijn eerste camera, een Rolleicord II. Hij begon zijn carrière bij de fotoredactie van de krant Yeni Istanbul . Toen Time-Life zich in 1958 vestigde in Turkije, nam het tijdschrift Güler in dienst als correspondent Nabije Oosten. Enkele jaren later ontmoette Güler de Franse fotografen Henri Cartier-Bresson en Marc Riboud en trad hij toe tot persbureau Magnum. Güler zag fotografie niet als kunst, maar als een visuele vorm van geschiedschrijving. „Fotografie is belangrijker dan kunst”, zei Güler eens. „Wij fotografen zijn chroniqueurs die de visuele historie van onze tijd vastleggen. Kijk naar foto’s uit de negentiende eeuw. Ze geven ons de meest waarachtige glimp van die tijd. Historici trachten een zekere mate van emotie en verbeelding te leggen in hun schrijven; foto’s tonen ons de waarheid. Daarom zijn ze belangrijker dan kunst. Foto’s zijn levende geschiedenis.” Güler heeft het grootste fotoarchief van Turkije in de twintigste eeuw nagelaten; het telt zo’n 800.000 foto’s. Zijn werk is opgenomen in diverse collecties, onder andere van het George Eastman Museum in de Verenigde Staten, de nationale bibliotheek van Frankrijk in Parijs en het nieuwe Ara Güler Museum in Istanbul. Het museum opende dit jaar, ter ere van Gülers negentigste verjaardag, zijn deuren in het Bomontiada-complex, een verzameling bars, restaurants en poppodia, gevestigd in de oude bierfabriek van Bomonti. De eerste tentoonstelling, getiteld Islik Calan Adam (De fluitende man), loopt nog tot 15 november en is gratis toegankelijk. De tentoonstelling valt enigszins tegen voor iemand van Gülers statuur. Er hangen prachtige foto’s, onder andere de reportage die Güler in 1952 maakte over Armeense vissers in Istanbul en foto’s van de antieke stad Aphrodisias, die Güler in 1958 bij toeval ontdekte toen hij in de provincie Aydin was om een dam te fotograferen. Maar de tentoonstelling toont slechts enkele foto’s op groot formaat, terwijl er meer dan genoeg ruimte is. Veel foto’s gaan bovendien over zijn persoonlijke leven, terwijl Istanbul zijn belangrijkste onderwerp was. Ook zijn de begeleidende teksten alleen in het Turks, waardoor internationale bezoekers veel informatie moeten missen. Gelukkig is de tentoonstelling tijdelijk en heeft het museum grotere ambities. Gülers enorme archief, dat was gevestigd in zijn appartement in Beyoğlu, is verhuisd naar het nieuwe museum en wordt gecatalogiseerd. Op den duur wil de curator de inrichting van het appartement in ere herstellen, precies zoals het was, maar dan in het museum in Bomotiada. Op latere leeftijd was Güler een levende legende in Turkije. Tot vlak voor zijn dood zochten fans hem op in Ara Café, waarvan hij de eigenaar was en dat vol hangt met zijn werk. Toch was de liefde niet altijd wederzijds. In interviews kon hij vinnig uit de hoek komen, zoals toen hij in 2015 kritiek kreeg omdat hij president Erdogan had gefotografeerd. „Natuurlijk neem ik een foto van Erdogan. Ik fotografeer moskeeën, kathedralen en leiders. Ik heb vier oorlogen gezien. Ik heb alle Turkse leiders gefotografeerd. Jullie kunnen me niet intimideren.” Gülers zag met lede ogen aan hoe Istanbul was veranderd. „Godzijdank heb ik de oude foto’s van Istanbul in de jaren vijftig en zestig. Anders zouden die dagen van weleer zijn vergeten. Er is niets over van de oude stad. De esthetiek is veranderd. De beschaving ontwikkelt zich, maar mensen zijn hun gevoel voor schoonheid kwijt.”
</doc>
<doc id="611" genre="news" gender="?">
'Making a Murderer is geen realiteit, dat moet de kijker beseffen'
 De Netflix-documentaireserie Making a Murderer, over de verkrachting van en moord op de Amerikaanse Theresa Halbach, is ontzettend populair. Afgelopen vrijdag verschenen nieuwe afleveringen, die de veroordeling van moordverdachte Steven Avery en zijn neef Brendan Dassey volgen. Opnieuw komt er kritiek: de serie volgt vooral de advocaten van Avery en Dassey en niet de aanklagers. Daardoor ontstaat bij veel kijkers het gevoel dat de veroordeelden onschuldig zijn. Is de serie te gekleurd? " Making a Murderer laat niet de werkelijkheid zien, dat moet je als kijker wel begrijpen. Het is een verhaal gebaseerd op de waarheid, maar ingekleurd met eisen van commercie en drama", zegt Willemien Sanders, mediawetenschapper aan de Universiteit Utrecht, gepromoveerd op ethiek en non-fictie. Dat is niet fout en wel ethisch verantwoord, gaat Sanders verder. "Als documentaire- of filmmaker heb je artistieke vrijheid. Een documentaire is anders dan journalistiek. Het is een kunstvorm waarbij de normen en waarden van de journalistiek niet gehanteerd hoeven te worden." De eerste afleveringen in 2015 maakten veel los en leidden tot een golf van verontwaardiging over de methoden die politie en justitie gebruikten om de zaak op te lossen. Wereldwijd werd er gedemonstreerd tegen de celstraf van Avery en Dassey. Politiemensen die in de serie voorkwamen, werden bedreigd. "Deze docu is gemaakt voor een commercieel platform. Het is geen spannend verhaal als er geen drama in de serie zit. Er moet hoop blijven op een andere uitkomst (Avery of Dassey die worden vrijgesproken, red.), anders haakt de kijker af", zegt Sanders. " Framing helpt dan om dat drama te creëren en dat zie je hier ook." Toch is er wel al een verschil te zien tussen de oude en nieuwe afleveringen, zegt mediawetenschapper aan de Universiteit Utrecht Linda Duits. "De makers zijn zich wel bewuster geworden van de gevolgen. Ze laten in de eerste afleveringen van het tweede seizoen ook zien hoeveel Making a Murderer teweegbracht. Het eerste seizoen ging over het onrecht in het Amerikaanse rechtssysteem, maar leek op een rechtbankdrama. Dat was een probleem, want het gaat hier over echte mensen." Dat aspect maakt volgens Duits de serie juist wel ethisch onverantwoord. "Het is oneerlijk ten opzichte van Avery, want hij heeft hoop gekregen, en het is ook oneerlijk voor alle betrokkenen. Eigenlijk is het een soort reality-televisie en dat is per definitie onethisch want de emoties van echte mensen worden uitgebuit om mooie televisie te maken." De serie kan juist ook een positief effect hebben, zegt criminoloog Ilse van Leiden. "Er kunnen allerlei omstandigheden zijn waardoor iemand ten onrechte wordt veroordeeld en door een serie wordt de rechtspraak, opsporing, verdediging en het OM scherp gehouden", zegt Van Leiden. Daarnaast is er een kans dat onterecht veroordeelden door deze true crime-series zich nog harder zullen maken voor herziening van hun zaak, zegt Van Leiden. Het is de vraag wat de makers van de serie, Laura Ricciardi en Moira Demos, wilden bereiken. "Ze laten de kijker achter met veel vragen. Zijn de mannen onschuldig? De veroordeling is vrij overtuigend. Daarom vraag ik me af of ze er zijn ingeluisd", zegt mediadocent Sanders. "De makers lijken te zeggen: kijker, oordeel zelf maar. Alleen kiezen ze er daarbij wel voor om veel meer aandacht te geven aan de advocaten van Avery, dan aan de tegenpartij." Volgens Duits hebben de makers hun doel misschien te goed bereikt. "Ze wilden laten zien wat er fout gaat in het Amerikaanse rechtssysteem door een zaak als die van Avery uit te lichten. Maar door zoveel empathie voor Avery te creëren, denken kijkers dat zij de jury zijn. Je bent alleen geen jurylid, want je krijgt niet de waarheid te zien. De docu laat niet zien hoe het echt ging in die rechtszaal. Alleen delen daarvan. De serie is zo meeslepend dat het bijna onmogelijk is om niet op de stoel van de jury te gaan zitten." De kritiek op de serie wil niet zeggen dat de serie zonder meer slecht is, zegt Sanders. "Ik heb me geen moment verveeld. Het is echt een spannende serie. Maar in plaats van onethisch vind ik 'm uiteindelijk niet zo goed doordat hij niet in zijn opzet slaagt: we kunnen namelijk geen echte afweging maken, omdat we geen coherent verhaal krijgen over wat zich afgespeeld heeft", zegt Sanders. "Op Netflix speelt een commercieel belang, dus de vraag is of je kunt verwachten dat hier een documentaire afgewogen is. Daarom is Netflix misschien niet het beste platform voor dit soort complexe verhalen."
</doc>
<doc id="612" genre="news" gender="?">
Gezinsbond zet de kinderen aan het fornuis
  Beersel - Traditioneel met de herfstvakantie nodigt de Kinderclub van Gezinsbond Dworp de kinderen uit om niet alleen een leuke namiddag mee te maken met de projectie van een mooie film, maar ook om lekker te leren koken. “Koken met Kinderen” vindt dit jaar plaats in zaal Ons Huis op 30 oktober vanaf 10 uur(einde om 13u30). Aansluitend kunnen de kinderen nog genieten van een mooie film, einde van de film rond 15u30. Op “Koken met kinderen” worden kinderen verwacht tussen de 6 en 12 jaar oud(1ste tot en met 6de leerjaar). Ze dienen mee te brengen: een snijplankje, aardappelmesje(niet te scherp), een keukenhanddoek, een schort of een oude T-shirt van mama of papa, de lidkaart van Gezinsbond. Leden gezinsbond betalen 7 euro per kind, anderen 11 euro. Vooraf inschrijven en betalen is noodzakelijk. Het aantal inschrijvingen is beperkt tot 40 kinderen. Inschrijven kan tot en met 23 oktober via de website www.gezinsbonddworp.be (ga naar de aciviteitenkalender en klik op “koken met kinderen”).  
</doc>
<doc id="613" genre="news" gender="?">
Houdt het schieten ooit op in Chicago
 Verenigde Staten In Chicago is eindelijk een agent veroordeeld voor het doodschieten van een zwarte tiener. Een keerpunt? „De vraag is of zwarte levens werkelijk iets betekenen voor wit Chicago.” Je kunt het best een wet noemen, zegt William Calloway in een café in de South Side. „Zwart Chicago wint nooit. Wij zijn gewend te verliezen. Maar nu hebben we wél gewonnen. Nu heeft God ons rechtvaardigheid gegeven.” Verderop aan dit drukke kruispunt in Chicago is het Cook County Courthouse, de districtsrechtbank waar Calloway net drie volle weken heeft doorgebracht. Elke dag was hij bij het proces tegen agent Jason Van Dyke, die beschuldigd werd van moord, in 2014, op de zwarte tiener Laquan McDonald. Eerder deze maand, op 5 oktober, verklaarde de jury Van Dyke schuldig aan doodslag en aan zestien keer zware mishandeling met een vuurwapen, voor elke kogel die hij in McDonalds lichaam schoot. De strafmaat volgt binnenkort, maar dat Van Dyke voor jaren de gevangenis in zal gaan, staat vast. William Calloway is 29. Nooit eerder in zijn leven werd in Chicago een agent voor het doden van een Afro-Amerikaan veroordeeld. „Dat maakt dit proces uniek. Maar het was ook treurig, omdat het het draaiboek van systematisch politiegeweld in Chicago zo perfect blootlegde. Een agent schiet om niets, maar liegt dat hij uit zelfverdediging handelt. Zijn collega’s liegen met hem mee. Het stadsbestuur koopt de familie van het slachtoffer af en houdt maandenlang bewijs achter omdat de burgemeester herkozen wil worden.” Een teddybeer is aan een hek bevestigd op de plek waar Jeanine Dowell (32) en Juliet Washington (41) door meerder kogels werden geraakt terwijl ze in hun auto door Chicago reden. Beiden kwamen daarbij om het leven. Foto Jim Young/AFP Kogelgaten rond de voordeur markeren de plek waar Sedrick Ringer (50) neergeschoten werd. Hij werd negen keer geraakt en stierf ter plekke. Foto Jim Young/AFP Zonder William Calloway was het proces tegen Van Dyke er waarschijnlijk niet geweest. Acht maanden vochten hij en journalist Brandon Smith met Wob-verzoeken en rechtszaken tegen het stadsbestuur en Chicago’s machtige burgemeester Rahm Emanuel (Obama’s voormalige stafchef) om een video-opname van het schietincident openbaar te krijgen. Om de dood van McDonald maakten aanvankelijk weinigen zich druk. Agent Van Dyke, verklaarden hij en zijn collega’s, had uit zelfverdediging gehandeld omdat McDonald met een mes op hem afkwam – en een agent in de VS mag schieten als hij zich bedreigd voelt. Wel schikte de stad met de familie, voor vijf miljoen dollar. De eerste opschudding kwam pas toen maanden later een autopsierapport boven tafel kwam, waarin sprake was van de zestien kogels, deels in McDonalds rug. Hierna begonnen Calloway en Smith hun jacht op de video, gemaakt met de dashcam van een van de politiewagens. Volgens het stadsbestuur en burgemeester Emanuel, die op dat moment campagne voerde voor zijn herverkiezing, kon die niet worden gepubliceerd zolang het onderzoek liep. Emanuel werd herkozen. Uren voor de burgemeester de video in november 2015 op last van de rechter liet vrijgeven, werd Van Dyke aangeklaagd voor moord. Calloway, een man met vriendelijke ogen en een baard die een beetje in twee punten groeit, werd geboren in de South Side. Hij werkt nu als sociaal werker in het welvarender Bronzeville, maar afgelopen jaren ging zijn tijd op aan de zaak Laquan McDonald. Dat kwam zo: „In 2012 werd vlak bij mijn huis Rekia Boyd, een Afro-Amerikaanse vrouw van 22, doodgeschoten door een agent buiten diensttijd.” De agent schoot vanuit zijn auto na een mondelinge aanvaring met Rekia en een groepje vrienden. „Die agent werd aangeklaagd, maar later vrijgesproken. Pal voor mijn verjaardag, 21 april, ik herinner me het precies.” De woede daarover maakte in hem „een honger” wakker, zegt hij. „Honger naar rechtvaardigheid voor zwart Chicago.” NRC Studio  De zwarte wijken van Chicago’s zuid- en westkant hebben een lange geschiedenis van straffeloos vuurwapengeweld. Nog geen twintig procent van de moorden wordt opgelost. Dat komt onder meer doordat de bevolking de politie vaak minstens zo haat en vreest als de bendes. Met reden, want de geschiedenis van de politie in de stad is evenmin erg fris. In september overleed Jon Burge, Chicago’s beruchtste politieinspecteur, onder wiens leiding tussen 1972 en 1991 agenten zwarte verdachten straffeloos martelden. Ruwweg wekelijks wordt in Chicago iemand geraakt door een politiekogel, doorgaans zonder dat dit voor agenten gevolgen heeft. In tachtig procent van de gevallen is het slachtoffer Afro-Amerikaan, terwijl zij dertig procent van de bevolking uitmaken. Tussen 2010 en 2017 leende de stad meer dan 700 miljoen dollar om als smartengeld aan slachtoffers en nabestaanden van politiegeweld te betalen. De videobeelden tonen hoe de auto van Van Dyke aan komt rijden, hoe de agent eruit springt, vrijwel meteen begint te vuren en dat blijft doen, ook als McDonald allang bewegingloos op de grond ligt. Tijdens het proces zei Van Dyke dat McDonald op hem afkwam, met „uitpuilende ogen”, en een „starende blik”, en dat hij vreesde voor een uitval met het mes. Op de video lijkt McDonald zich juist eerder af te wenden. Eerder zei Van Dyke dat hij vreesde voor jaren de gevangenis in te gaan, alleen „omdat ik deed wat ik in mijn opleiding heb geleerd te doen”. Bekijk hier de videobeelden:  Dat laatste klopt, zegt Craig Futterman, een rechtsgeleerde aan de universiteit van Chicago, die zich al twintig jaar bezighoudt met politiegeweld. „Amerikaanse politiemensen krijgen een militaire geesteshouding aangeleerd. Alsof ze vijandig gebied gaan bezetten als ze de wijken ingaan. Bij de slechten onder hen speelt vaak ook nog racisme en angst, zeker in een gesegregeerde stad vol gevaarlijke wijken als Chicago. Het maakt dat iemand als Jason Van Dyke vergeet dat hij met een mens te maken heeft als hij daar aan komt rijden. Hij ziet geen jongere, maar een levensgevaarlijke crimineel.” William Calloway zegt dat er sinds het bekend worden van de video in 2015 voor zwart Chicago meer succes geboekt is dan hij had durven hopen. Burgemeester Emanuel ontsloeg de hoofdinspecteur van politie. Er kwam een onderzoek van het landelijk ministerie van Justitie dat uitwees dat de politie zich schuldig maakt aan racisme, systematisch excessief gebruik van geweld, en „mensen doodt die geen bedreiging vormen”. Hierop scherpte Emanuel de regels voor politiegedrag aan. Elke agent in Chicago draagt nu een camera op zijn lichaam. Opnames moeten binnen zestig dagen publiek worden gemaakt. De stad staat op het punt de politie met een bindend akkoord tot verdere hervormingen te dwingen. Zo is de kans groot dat de 72 uur die de politie nu heeft alvorens met een verklaring over een dodelijk slachtoffer te komen – tijd die door Jason Van Dyke en zijn collega’s werd gebruikt om de verklaring over zelfverdediging op te stellen – wordt afgeschaft. Ook moet een agent zich voortaan op papier verantwoorden voor elke keer dat hij zjn wapen trekt. Pal voor het proces tegen Van Dyke kondigde Emanuel daarnaast aan dat hij zich niet herkiesbaar stelt. „Het grootste cadeau dat hij de stad kon geven”, smaalt Calloway, die Emanuel verwijt dat hij de video verborgen wilde houden en dat hij pas aandacht kreeg voor zwart Chicago toen deze landelijk bekend werd. De fietsen van de 5-jarige tweeling Addison en Makayla Henning staan in de voortuin van hun huis in Chicago. De meisjes kwamen om door meerdere kogels. Ook hun moeder Celisa Henning (41) kwam om het leven door een schotwond. De politie gaat uit van een gezinsmoord, waarbij de moeder zelfmoord pleegde. Foto Jim Young/AFP Een herdenkingsteken ter nagedachtenis van Troy Burtin (25) in Chicago. Burtin overleed in 2015 aan meerdere schotwonden in zijn hoofd en borst. Foto Jim Young/AFP De politievakbond Fraternal Order of Police blijft zich fel verzetten tegen elke hervorming, en heeft daarbij de steun van minister van Justitie Jeff Sessions en president Trump, die vinden dat de politie in Chicago juist harder op moet treden. Volgens vakbondsvoorzitter Kevin Graham zullen de nieuwe regels „een verwoestend effect” hebben op het politiewerk in Chicago. Het vonnis tegen Van Dyke noemde hij „teleurstellend” en „politiek gemotiveerd”. Zolang de politie niet misstanden niet toegeeft, zegt Craig Futterman, wordt het moeilijk iets aan de relatie tussen zwart Chicago en de politie te verbeteren. „Verzoening begint met waarheidsvinding.” Nog steeds maakt misdaad deel uit van de definitie van Chicago. Maar de cijfers dalen: tot half oktober waren er 445 moorden, tegen 672 gedurende het hele vorig jaar en 783 in rampjaar 2016. Ook het aantal schietincidenten waarbij de politie betrokken was daalde: 45 vorig jaar tegen 63 in 2016. Emanuel en de nieuwe hoofdinspecteur, Eddie Johnson, zeggen dat „de weg naar hervorming is ingeslagen”. Maar misdaadcijfers, zeggen Calloway en Futterman, zijn als aandelenkoersen. Ze gaan omhoog en weer omlaag. Hervorming van de politie zal volgens hen weinig uithalen zolang zwart Chicago niet ook hervormd wordt. Duizenden jongens zoals Laquan McDonald kent de stad. Zij zijn gebaat bij een ander soort politie, maar veel meer nog bij scholing en psychische hulp. McDonalds moeder was vijftien toen ze hem kreeg en raakte de voogdij kwijt wegens verwaarlozing toen hij drie was. Hij werd misbruikt in een tehuis. Vanaf zijn twaalfde handelde hij in drugs voor de New Breeds, een bende. In de drie jaar voor hij overleed was hij tientallen keren gearresteerd, maar zelden geholpen. Na zijn dood, merkte CNN cynisch op, waren er meer mensen die rechtvaardigheid voor Laquan McDonald eisten dan tijdens zijn leven. Van het centrum van Chicago naar het uiterste zuiden is het een uur en een kwartier met de metro. Wie de reis maakt, verhuist van wereld. Het welvarende toeristische centrum en het noorden, waar wolkenkrabbers staan en blanken in koophuizen wonen, maakt plaats voor uitgestrekte, desolate huizenblokken, vrijwel zonder winkels, laat staan pinautomaten of huisartsenposten. Dichtgetimmerde ramen, ingestorte fabrieken en grote stukken leeg, met braamstruiken overwoekerd land. De twee Chicago’s ontstonden door de massale trek naar het noorden van Afro-Amerikanen uit het zuiden, begin vorige eeuw. Er volgden decennia van openlijk en systematisch racisme in de huisvestingspolitiek van de stad. Nu verdient wit Chicago gemiddeld 71.000 dollar per jaar, terwijl het gemiddelde inkomen van Afro-Amerikanen – 30.000 dollar – nog niet de helft daarvan is. Te weinig scholen, banen en kansen in de South Side,te veel wapens en drugs. In 2016 werd meer dan de helft van Chicago’s moorden gepleegd in elf grotendeels zwarte, straatarme buurten, blijkt uit onderzoek van de Metropolitan Planning Council, een plaatselijke denktank. Het gemiddelde moordcijfer in de VS is vijf op honderdduizend. In een wijk als Austin in de West Side, is het 87,3. En dan nog verschilt het geweld in haar buurt per blok, zegt Tywanna Patrick, die een afrokapsalon heeft in Austin, in de straat langs de metrolijn. „Hier gaat het nog wel, maar een halte verder moet je niet komen. Een paar dagen geleden is daar nog een klaar-over geraakt door een rondvliegende kogel. ’s Ochtends vroeg, voor de ogen van schoolkinderen.” De naam van Jawon Garrett staat op een kruis dat tussen meerdere andere kruizen staat , die samen een geïmproviseerd gedenkteken vormen voor slachtoffers van geweld in Chicago. De 40-jarige Garrett kwam om door meerdere schotwonden. Foto Jim Young/AFP Een gedenkplaats voor de 14-jarige Damien Snatoyo, die op deze plek geraakt werd door kogels die vanuit een langsrijdende auto werden afgevuurd. Foto Jim Young/AFP Tywanna Patrick groeide op in Austin. Haar moeder woont er nog steeds. Ze vertelt hoe ze speelde op straat, hoe er buurtfeesten waren waarbij het hele blok buiten at. Toen kwam de huizencrisis van 2008. Nu is er veel leegstand en komt haar moeder de deur liever niet meer uit. „Vroeger bevochten de bendes elkaar per wijk. Nu is het geweld meer versnipperd. Ze schieten om alles, lijkt wel.” Patricks haar is ineengedraaid tot lange pijpenkrullen. Ze is gespecialiseerd in ‘natural hair’, afrokapsels zonder chemicaliën of stijltangen. Ze dacht een methode gevonden te hebben om haar zoon Josh bij de bendes weg te houden. Met zijn stiefvader gaf hij les in de school voor zelfverdediging in de buurt. Daarnaast werkte hij in een speelhal. Hij was 21 en trots op zijn eerste auto, waar hij hard voor had gespaard. „Ik vroeg hem: waarom wil je een auto, je kunt toch met de bus? Hij zei: als ik in een gevaarlijke situatie kom, stap ik in mijn auto en ben ik snel weg.” Josh werd in 2014 doodgeschoten na een woordenwisseling over een meisje. „Hij was in zijn auto gestapt en reed achteruit. Precies zoals hij had gezegd dat hij zou doen. Toen opende de dader het vuur”, vertelt zijn moeder. Onlangs heeft Tywanna Patrick met nog twee andere moeders en met hulp van een advocaat een rechtszaak aangespannen tegen de staat Illinois. Die moet volgens haar meer doen om de toevloed van wapens naar Chicago in te dammen. „Je moet hier meer papieren tekenen om een auto te kopen dan een wapen. Ik wil niet dat mijn kleinkinderen nog vaker getuige zijn van die nooit eindigende cirkel van geweld. En ik wilde daar zelf iets tegen doen.” In Chicago wordt gezegd dat het vonnis voor Van Dyke misschien een keerpunt lijkt, maar dat niet is, omdat de voornaamste oorzaak van alle geweld, extreme segregatie naar ras en welstand, nog altijd niet genoeg wordt gezien. Wit Chicago kan zijn leven leiden zonder iets van het geweld in zwart Chicago te merken, zegt Craig Futterman. „En de voortdurende nadruk op het karakter van dat geweld – drugs, bendes – maakt het makkelijker om je schouders erover op te halen. De kernvraag is of zwarte levens echt iets betekenen voor wit Chicago. Kunnen zij zich voorstellen dat Laquan McDonald hun vriend zou zijn, of hun broer? Er zijn natuurlijk uitzonderingen, maar voor velen is het antwoord uiteindelijk toch: nee.” Voor zijn serie Victims of Violence fotografeerde Jim Young in 2017 zes maanden lang in Chicago. Hij legde de plaatsen delict vast en de gedenkplaatsen die voor de overledenen werden ingericht. Geen van de slachtoffers in deze fotoserie kwam om het leven door politiegeweld.
</doc>
<doc id="614" genre="news" gender="?">
Drie Herentalse tenoren brengen stem uit
  Herentals - In Herentals belooft het een spannende kiesstrijd te worden tussen de huidige coalitiepartners sp.a en CD en grote uitdager N-VA. Deze drie partijen tellen op dit moment elk 8 zetels in de raad. “Het voelt aan als een examen, maar we hebben goed gestudeerd”, antwoordt Yoleen Van Camp op de vraag of ze last heeft van opspelende zenuwen. Welk resultaat de N-VA-lijsttrekster gaat halen, is wat iedereen in Herentals benieuwt. Ze voert al maanden opzichtig campagne samen met lijstduwer Pascal Van Nueten, maar tegelijk lijken nogal wat Herentalsenaren bedenkingen te hebben bij het feit dat zij speciaal vanuit Kasterlee naar Herentals is getransfereerd om daar de coalitie van sp.a en CD open te breken. Dat Van Camp en Van Nueten zondagochtend aan de ingang van het stemlokaal op Hemeldonk persoonlijk alle burgers verwelkomen, lokt al even tegenstrijdige reacties uit. In het stemlokaal in de sporthal van Noorderwijk is het vanaf de vroege ochtend al erg druk. Er is even paniek wanneer één stemcomputer het laat afweten en bij heropstarten prompt het hele bureau 22 crasht. Het bureau wordt weer aan de praat gekregen, maar in één stemhokje blijft de computer uitstaan. In Noorderwijk brengt zowel lijsttrekker Mien Van Olmen (CD) als burgemeester-lijsttrekker Jan Bertels (sp.a) een stem uit. “Het is een spannende en vermoeiende dag, maar je kan er nu niets meer aan doen”, stelt Van Olmen nuchter. Burgemeester Bertels hoopt dat het Herentals niet vergaat zoals op de verkiezingsdag zes jaar geleden: toen wilde de computer de uitgebrachte stemmen van één bureau niet vrijgeven, waardoor de uitslag van Herentals pas kort voor middernacht bekend raakte. “Toen waren er velen die hun nagels opgegeten hebben”, lacht hij. In het stemlokaal op campus De Vesten in het centrum van Herentals doet zich zondag rond 11u een incidentje voor, wanneer een man wat amok maakt. De politie moet ingrijpen en verwijdert de man uit het lokaal. HIj zou onder invloed zijn geweest.
</doc>
<doc id="615" genre="news" gender="?">
Al schrijvend aan  een credo voor Kok
 Paul Scheffer herinnert zich zijn jaren met Wim Kok: hij verstond de kunst om dicht bij zijn kern te blijven, altijd zoekend naar een vergelijk voorbij de verzuiling. En hoe zat dat met die auto op de vluchtstrook? De laatste keer dat ik hem zag ging het over zijn memoires. Wim Kok had een paar mensen om advies gevraagd. Ik merkte al snel dat hij niet zo’n zin had om terug te blikken. Mijn suggestie van een mogelijke auteur werd afgewimpeld: nee, die journalist had hem jaren geleden verweten de sociaal-democratie in de uitverkoop te hebben gedaan. Sowieso bleek dat hij een diepe argwaan jegens de media had opgebouwd. Toen ik in 1986 ging werken bij het wetenschappelijk bureau van de PvdA was Kok net Joop den Uyl opgevolgd. Ik leerde hem wat beter kennen tijdens het werk aan een rapport over de vernieuwing van de sociaal-democratie, Bewogen beweging . Het is nu moeilijk voorstelbaar: de urenlange vergaderingen over komma’s. Zelden zoveel rood aangelopen gezichten gezien. Ooit waren we voor de zoveelste vergadering op weg naar de Witte Bergen, een restaurant met vergaderzalen aan de A1 nabij Hilversum. De oude BMW van zijn rechterhand Arend Hilhorst had weer eens kuren. Zo liep ik met Kok in de vroege ochtend langs de snelweg de auto aan te duwen. Hij keek me even van opzij aan: „Nu maar hopen dat er geen De Telegraaf -journalist langskomt.” Voor wie het wilde zien ging achter de norse pose een mengeling van verlegenheid en zelfspot schuil. Er speelde vaak een verscholen glimlach rond zijn mond. Zijn rijzige gestalte gaf hem iets onaantastbaars, je voelde dat die gegroefde kop nogal wat had gezien. Kok kon me op een geheel eigen manier ontroeren: hij wist zich nooit helemaal raad met zijn grote handen. Wim Kok verstond de kunst om dicht bij zijn kern te blijven, altijd zoekend naar een vergelijk voorbij de verzuiling. De vakbondsman die katholieke en socialistische bonden bijeen bracht en de staatsman die de liberalen en socialisten in een kabinet verenigde. Kok leidde de eerste regering zonder confessionelen, hij was de premier van de ontzuiling. Ik vond de praktische hervormingszin van Kok een verademing na Den Uyl We hadden het in die jaren vaak over Kok en ‘het grote verhaal’, Arend Hilhorst en ik. Vlak voor de Europese verkiezingen van juni 1989 moest hij volgens ons een markante toespraak houden . We probeerden een tekst te schrijven waarin het ging om de neoconservatieve kritiek op de verzorgingsstaat en de groene kritiek op het vooruitgangsdenken. Kok keek een beetje somber – teveel grote woorden – maar liet zich overtuigen. Ik zei dat het wellicht mooi zou zijn om het verhaal te eindigen met een persoonlijk credo. Iets in de trant van: waarom ben ik de politiek ingegaan? Dat leek Kok wel wat en hij vroeg om suggesties. Ik toog aan het werk in de stellige overtuiging dat hij er later een heel eigen tekst van zou gaan maken. De kern van het credo was: „Praktische hervormingsgezindheid, daar wil ik toe bijdragen. Niet met een slecht geweten, zo van ik zou wel anders willen, maar het kan nu eenmaal niet. Nee, aan deze keuze ligt geen gelatenheid ten grondslag, maar de principiële overtuiging dat hervormingen alleen succesvol zijn als ze gepaard gaan met de speurtocht naar een maatschappelijk vergelijk.” Hij veranderde geen letter. Ik vond de praktische hervormingszin van Kok een verademing na Den Uyl. Die laatste rekende zichzelf tot ‘het zondige ras der reformisten’. Kok hoorde daar ook bij, maar had geen zin om dat reformisme als zonde te beschouwen. En inderdaad: waarom altijd dat slechte geweten? De sociaaldemocratie was een alternatief, niet hét alternatief. Kok kwam voor mij het dichtst bij de houding van de oude Drees. Het paarse avontuur begon sterk, maar eindigde acht jaar later in onmacht. Het eerste kabinet onder Kok bracht veel tot stand, het tweede kabinet stelde gaandeweg teleur. In maart 2002 schreef ik over die laatste regering een artikel ‘De verloren jaren van Kok’ . In een tijd van overvloed werd de publieke sector verwaarloosd. Ik noemde onder meer onderwijs, gezondheidszorg en integratie. Mijn conclusie: „Het is Wim die Pim heeft gebaard”. Toen dat kabinet kort voor de verkiezingen viel was ik kritisch over de omgang met het drama-Srebrenica : „De redenering van Kok, die sprak over verantwoordelijkheid en niet over schuld voor de massamoord, is werkelijk problematisch.” Ik vond de term die Joris Voorhoeve – minister van Defensie tijdens de val van de enclave – gebruikte beter: „schuld van de nalatigheid”. Na die avond over zijn memoires in Den Haag bood Kok me een lift aan terug naar Amsterdam. Ik vroeg hem op de achterbank naar zijn jeugdjaren. Hij begon vol liefde te vertellen over het huis waarin hij was opgegroeid: de woonkamer met een bakelieten radio van Philips. Zijn geheugen was heel goed. Hij wist als geen ander waar hij vandaan kwam. Zo wil ik me Wim Kok herinneren. Paul Scheffer is hoogleraar Europese studies.
</doc>
<doc id="616" genre="news" gender="?">
Schrappen NPO3: publieke omroep geeft geen krimp
 Hilversum - De publieke omroep geeft geen krimp in de discussie over het schrappen van televisiezender NPO3. De NPO wil eerst over de inhoud praten en pas daarna over het aantal zenders en online kanalen. Ook de meeste omroepen zijn terughoudend. „Op verzoek van de politiek gaan we de komende maanden met alle omroepen en de politiek in gesprek over een toekomstbestendig omroepbestel”, laat een woordvoerder van de NPO weten. „Daarbij zal het uiteraard ook gaan over de vraag wat voor omroep we willen zijn. Maar dat gaat wel eerst over de inhoud en pas daarna over het aantal netten.” Die houding kan op steun rekenen bij de omroepen. NTR-directeur Paul Römer voegt daaraan toe dat hij de vraag over het aantal netten ‘niet zo interessant’ vindt. „Over een jaar of vijf is de grens tussen de zenders misschien wel helemaal vervaagd.” Hij vindt evenwel dat er over het schrappen van NPO3 gepraat moet kunnen worden. „Natuurlijk is geen enkele zender heilig. Ik vraag me wel af of het schrappen van NPO3 iets zou oplossen. Ik denk bijvoorbeeld niet dat het geld oplevert.” MAX-collega Jan Slagter haalt Groot-Brittannië aan, waar BBC Three daadwerkelijk de nek om is gedraaid. „Daar hebben ze spijt van gekregen. Tegelijkertijd moeten we wel een goede discussie voeren over de invulling van NPO3. Nu proberen we daar jongeren mee te bereiken die toch al vooral online kijken.” De omroepen zijn het over één ding roerend eens: er zijn geen taboes in de discussie over het toekomstbestendig maken van de publieke omroep. Een NPO-woordvoerder ontwijkt de vraag echter. „Over de gesprekken kunnen wij nog niets concreets zeggen.” 
</doc>
<doc id="617" genre="news" gender="?">
Hou elkaar vast, is nu de boodschap in Oss
 Herdenking Oss De inwoners van Oss herdenken het dodelijk treinongeluk van ruim twee weken geleden. Sommige klasgenoten van de slachtoffers hebben thuis een herdenkingshoekje ingericht. „De wekker gaat vroeg die dag, al voor zessen. De één is wakker voor de wekker, de ander moet even wakker worden geschud. Het is nog maar de tweede keer dat ze naar de voorschoolse gaan. De rode krullen worden gekamd.” Ceremoniemeester Gemma van Baasbank leidt de herdenking van de vier kinderen in die omkwamen na het ongeluk in Oss. „We zijn verbonden door een dag die heel veel harten heeft geraakt.” Op 20 september schept een trein een Stint, een elektrische bolderkar met vijf kinderen en een begeleidster. „Je mag ook stilstaan bij wat er in jouw hart is’’, zegt Van Baasbank tegen de aanwezigen. „We realiseren ons dat iedereen die rouwt aandacht verdient. Vandaag zijn we samen precies zoals we zijn.” Bij de herdenking voor genodigden in Theater de Lievekamp komen 500 mensen samen. De ouders van de slachtoffers leggen op dat moment bloemen bij een monument voor treinslachtoffers in Utrecht, het is voor hen te emotioneel om er in Oss bij te zijn. Het Frans Heesenstadion, dat een capaciteit heeft van 5.000 bezoekers, is op verzoek van de gemeente vooral geopend voor mensen die geen directe verbinding hebben met de slachtoffers, maar zich wel met hen verbonden voelen. Er is een liveverbinding met de besloten herdenking in het theater. Achterop het voetbalveld staat een groot scherm. Zanger Pieter van Schooten uit Zeeland heeft een lied gemaakt over het ongeluk, waar de herdenking in het stadion mee begint: ‘Hou Elkaar Vast’. De woorden worden begeleid door piano en viool. „Zie de bloemenzee, teken van liefde, eenieder leeft mee.” Zo zeer zelfs dat de gemeente mensen van buiten Oss opriep om niet naar de herdenking te komen; dan zou het wel eens te druk kunnen worden. In het stadion, dat beschikbaar is gesteld door voetbalclub Top Oss, zijn een paar honderd mensen. Het ongeval, waarbij vier kinderen om het leven kwamen en een vijfde kind en de begeleidster zwaargewond raakten, heeft veel inwoners van Oss, een middelgrote stad met 57.000 inwoners, persoonlijk geraakt, benadrukt burgemeester Wobine Buijs-Glaudemans in haar toespraak tijdens de herdenking. De Korenaer, de school van alle slachtoffers, heeft ongeveer 250 leerlingen. Zo’n 2.000 mensen stappen dagelijks in- en uit de trein op station Oss West. Een groot deel van hen tijdens de spits, toen het ongeluk gebeurde. Het station ligt op een kilometer afstand van het stadion, ingeklemd tussen twee kinderrijke woonwijken. De rechterbaan van de weg over het spoor naast station Oss West is nog altijd afgesloten. Dat moet wel: het herdenkingsveld dat daar spontaan is ontstaan na het treinongeluk is uitgebreid tot bijna op het fietspad. De gemeente liet tenten plaatsen om de bloemen en knuffelberen intact te houden. Nog dagelijks komen er mensen bloemen en tekeningen brengen. Op de donderdag twee weken na het ongeval zijn er kennissen van de slachtoffers. Vooral moeders van kinderen die bevriend waren met de slachtoffers. Een van hen vertelt dat sommige klasgenoten thuis een herdenkingshoekje hebben ingericht, net als op school. „Voor het slapen gaan steken we een kaarsje aan.” Een andere moeder heeft haar kind, dat bevriend was met een van de slachtoffers, een speciaal cadeau gegeven voor haar verjaardag. Een sieraad dat haar dochter eraan moet herinneren „dat liefde heel belangrijk” is en dat haar ouders van haar houden. „Ik hoor van veel ouders van de school dat ze dat nu vaker zeggen.” Verschillende mensen komen langs om foto’s te maken van de tekeningen, de brieven en de bloemen; dat doen ze voor de families van de slachtoffers. Ook Ossenaren die de slachtoffers niet kenden, bezoeken het herdenkingsveld. „Ik ben er de laatste weken ook vaak expres niet langsgegaan, terwijl het wel op veel van mijn vaste routes ligt”, zegt een vrouw van 65. „Dan liep ik een paar honderd meter om, omdat ik niet durfde. Nu wilde ik het juist wel.” De vrouw heeft het ongeluk, net als tientallen anderen, zien gebeuren. Henny Reuvers heeft een gebruind gezicht, hij is net terug van vakantie. Bij thuiskomst voelde hij meteen de aandrang om langs het herdenkingsveld te fietsen. „Het ongeluk gebeurde vlak voordat we weg gingen. Ik hoorde de remmen en daarna de sirenes.” Tijdens de vakantie heeft hij al het nieuws over het ongeluk bijgehouden. Dat hij op de herdenkingsplek is, is „een soort verwerking”. „Het is niet alleen nieuwsgierigheid’’, zegt hij. Reuvers verklaart dat massale medeleven, net als veel mensen die de herdenkingsplekbezoeken, door te wijzen op de zeldzame tragiek van dit ongeluk. Kinderen komen relatief weinig om in het verkeer. In 2017 waren 16 van de 613 verkeersslachtoffers jonger dan 14. Ouders hebben lopen altijd rond met de angst dat hun kinderen iets overkomt waardoor ze eerder doodgaan dan zijzelf, zegt Reuvers. „Dat is nu uitgekomen.” Een geldinzameling die uit medeleven werd gestart door Nick Nietveld uit Almere, leverde ruim 260.000 euro op. Nietveld hoopte voor de nabestaanden van ieder slachtoffer 10.000 euro op te halen. Omdat het bedrag onverwacht hoog werd, is er een stichting opgericht. „Nick is met verschrikkelijk goede bedoeling deze actie begonnen, maar we moeten nu goed nadenken wat er met dit bedrag gaat gebeuren”, zegt Peter Taylor Parkins, één van de Ossenaren die de stichting op verzoek van de gemeente is gaan beheren. De komende weken gaan ze in gesprek met de nabestaanden. Er wordt ook gedacht aan een herdenkingsteken. Het geld werd opgehaald via Doneeractie.nl, die normaal gesproken een fors percentage van het ingezamelde bedrag inhouden – dat is het verdienmodel. Parkins: „Nu hebben we ongeveer zestig procent korting gekregen.” Doneeractie.nl verdient 12.000 euro aan de inzameling. De herdenkingsplekken die in basisschool De Korenaer zijn opgericht, bomen met kleurige kaartjes geknutseld door schoolgenoten, worden binnenkort deels afgebouwd. Er komt in samenspraak met de nabestaanden iets kleiners voor in de plaats, zegt Sandra Beuving van de scholenkoepel waaronder de school valt. Vorige week herdachten de leerlingen de slachtoffers individueel, op de dagen van hun uitvaart. „Voor de kinderen is het goed als het wordt afgesloten.”
</doc>
<doc id="618" genre="news" gender="?">
Italië en  de euro als twistappel in Brussel
 Twistgesprek Met de Italiaanse begroting die Brussel afkeurde, is volgens Ewald Engelen niets mis. Maartje Wijffelaars stelt dat Italië de welvaart van toekomstige generaties op het spel zet. Een twistgesprek per e-mail onder leiding van Wilmer Heck . is hoogleraar financiële geografie aan de Universiteit van Amsterdam en columnist bij De Groene Amsterdammer . Bij de gemeenteraadsverkiezingen was hij lijstduwer van de Partij voor de Dieren. is senior econoom bij de Rabobank, waar ze ontwikkelingen in de eurozone analyseert. Eerder onderzocht ze het eurogebied aan de Universiteit van Antwerpen. Voor het eerst keurde de Europese Commissie deze week de begroting van een lidstaat af. Volgens Brussel laat Italië de staatsschuld te ver oplopen. Hoogleraar financiële geografie Ewald Engelen vindt dat geoorloofd om de haperende economie aan te zwengelen. Volgens Rabobank-econoom Maartje Wijffelaars berokkent de Italiaanse regering de economie op langere termijn alleen maar meer schade. De twee gaan met elkaar in debat over de stelling ‘Er is helemaal niets mis met de Italiaanse begroting’. Ewald Engelen is EE, Maartje Wijffelaars is MW EE: „De Italiaanse begroting weerspiegelt de voorkeuren die Italiaanse burgers tijdens de laatste verkiezingen hebben uitgesproken. Oftewel, het gaat hier om democratisch gelegitimeerde keuzes. Bovendien bevindt Italië zich sinds de introductie van de euro in een onderbestedingscrisis. De reëel besteedbare inkomens van Italiaanse huishoudens bevinden zich op het niveau van 1997. Dit is de belangrijkste verklaring voor de matige economische prestaties van Italië en voor het hoge percentage slechte bedrijfsleningen op de balansen van Italiaanse banken. Een ruimer begrotingsbeleid is dan de beste remedie. En dat is precies wat de huidige regering doet. Dus: democratisch legitiem en economische verstandig.” MW: „Er is niet per definitie iets op tegen dat Italië maatregelen invoert om de economie te stimuleren. Maar gezien de hoge schuldenlast moeten de maatregelen dan ook op langere termijn de inkomstencapaciteit van de overheid vergroten, óf er moet worden gekort op andere posten. Van beide is in de huidige begroting onvoldoende sprake. Het risico is groot dat de overheid op een later moment moet bezuinigen om te voorkomen dat de schuld niet langer te financieren is. De regering zet de welvaart van toekomstige generaties op het spel. En daar heeft het volk níet voor gekozen.” EE: „Niet mee eens. Italië wordt nu door Noord-Europese media, de Europese Commissie en internationale beleggers neergezet als een potverteerder. Feit is dat Italië al bijna vijftien jaar een primair overschot op de begroting heeft. Dat betekent dat de staat, voor rentebetalingen en aflossingen op de staatsschuld, meer binnenkrijgt dan ze uitgeeft. Dat zijn betere prestaties dan bijvoorbeeld bezuinigingskampioen Duitsland heeft geboekt. En ook als je kijkt naar de samenstelling van de Italiaanse schulden moet je constateren dat die rooskleuriger is dan die van Nederland. Italië heeft wat meer publieke schulden, Nederland veel meer private schulden. De crisis van 2008 heeft geleerd dat de laatste veel gevaarlijker zijn voor de macro-economische stabiliteit van een land. Waar het om gaat is wat je met die tekorten en die schulden doet. Aanzwengelen van de economische groei door de schuld op zijn beloop te laten en de begrotingstekorten op te laten lopen zou wel eens de beste besteding van publieke middelen kunnen zijn die je kan bedenken. Al was het maar omdat hogere economische groei de braindrain stopt en de hoogst opgeleide generatie ooit meer verdienkansen biedt.” MW: „Het primaire overschot is inderdaad een indrukwekkende prestatie van Italië, dat zal ik niet ontkennen. Maar feit is ook dat dat nodig was om de enorme rentelasten van de schuldenberg te kunnen dragen. En voor de discussie nu gaat het om de plannen die de huidige regering heeft. Ze leiden vermoedelijk weliswaar niet tot een primair tekort of een directe schuldencrisis, maar vergroten wel de kwetsbaarheid van de staatsfinanciën voor toekomstige economische schokken, omdat ze niet tot permanent hogere groei leiden. Dat bezuinigen op zichzelf niet het medicijn is gebleken om de economische groei en overheidsfinanciën te verbeteren, betekent niet dat extra geld uitgeven dat wel is. Zeker niet als er hoge kosten worden gemaakt voor iets waar de economie geen baat bij heeft, zoals het verlagen van de pensioenleeftijd. Het gaat erom dat overheidsmiddelen juist worden ingezet en dat de groeicapaciteit van de economie wordt vergroot. Wat betreft de samenstelling van de schuld: het klopt dat private schulden erg schadelijk kunnen zijn en dat die in Italië laag zijn. Maar het is onzinnig om je net zoveel zorgen te maken over de financiële stabiliteit in Nederland als in Italië. Neem als bewijs het effect van de afgelopen crisis op de staatsfinanciën van beide landen. Het probleem voor de Italiaanse overheid, lage private schulden of niet, is dat ze haar torenhoge schuld moet zien af te betalen of herfinancieren. Naarmate de schuld sneller groeit dan het potentieel van de economie, ofwel de terugverdiencapaciteit van de overheid, wordt dit lastiger en lastiger.” EE: „Voorbij de welles nietes discussie over de vraag of het gevoerde begrotingsbeleid juist is of niet, zou ik graag een principiëler punt willen maken. Wat mij betreft laat de casus Italië zien wat een misbaksel de euro is. Het staat lidstaten onvoldoende toe een progressief begrotingsbeleid te voeren en geeft de ongekozen technocraten van de Europese Commissie het laatste woord. Daarmee is dit een perfecte illustratie van de onverenigbaarheid van democratie en muntunie. Ik zou graag zien dat we alsnog een brede maatschappelijke discussie voeren over hoe we met zo min mogelijk schade van dit gedrocht af kunnen komen. En voor de goede orde: daarvoor zijn niet alleen democratische redenen, maar ook macro-economische. De bijdrage van de euro aan onze geaggregeerde economische groei is verwaarloosbaar geweest. Terwijl het het reëel besteedbaar inkomen van huishoudens in vrijwel alle lidstaten heeft geschaad. Alleen de exportsector heeft er wat aan gehad.” MW: „Laten we het bij de feiten houden. Het is waar dat de muntunie niet volmaakt is en dat verbetering mogelijk en nodig is. Maar het is onjuist om te suggereren dat de euro niet heeft bijgedragen aan onze economische groei. Ook zijn de huidige problemen in Italië niet de schuld van de euro en de begrotingsregels. Italië lijdt al decennia onder zwak bestuur en beleid waardoor de economische groei al decennia achter blijft. De hoge rentelasten horend bij de enorme schuldenberg noopten de Italianen lang voor het eurotijdperk tot bezuinigingen op andere uitgaven. Toetreding tot de eurozone heeft er zelfs voor gezorgd dat de Italianen minder hebben hoeven bezuinigen om de schuld draagbaar te houden. Door het vooruitzicht van de euro daalde de rente op Italiaans staatspapier in aanloop naar de muntunie namelijk. Als ze nu niet in de muntunie hadden gezeten was de rente op staatspapier waarschijnlijk hoger geweest dan nu het geval is, omdat er een minder sterk vangnet zou zijn en omdat het risico op devaluatie van de munt groter zou zijn. Met koopkrachtverlies van de bevolking tot gevolg. Ik vind het dan ook verstandiger om met elkaar een discussie te voeren over hoe we onze muntunie sterker kunnen maken, dan om te denken dat we zonder schade van de euro af kunnen.”
</doc>
<doc id="619" genre="news" gender="?">
Hakim Boutkabout trekt lijst voor Be.One: “Onze gemeenschap wil niets liever dan erbij horen”
 Mechelen is een van de steden waar Be.One opkomt. Lijsttrekker is Hakim Boutkabout (39), die met filmpjes op sociale media het diversiteitsbeleid van de ‘beste burgemeester ter wereld’, op de korrel neemt. Boutkabout is geboren en getogen in de Dijlestad. “Ik behoor tot de tweede generatie en ik kom uit een gezin van tien kinderen. Mijn papa is in 1969 naar België gekomen, mijn mama in 1973”, vertelt hij. Boutkabout groeide op in de wijken Nekkerspoel en Brusselsesteenweg. De Mechelaar met Marokkkaanse roots is ingenieur van opleiding en werkt als internationaal sales manager. Als student in Leuven werd Hakim Boutkabout actief bij de Arabisch-Europese Liga (AEL). “Haar betoog deed belletjes rinkelen”, zegt hij. Aanstaande zondag is hij voor het eerst kandidaat voor de gemeenteraadsverkiezingen. Wat heeft u aangezet om op te komen? Hakim Boutkabout: Het belangrijkste is een enorme mate van verontwaardiging en een gevoel van onrecht. De gemeenschap waar ik uit voortkom, zeg maar de Marokkanen, moslims en allochtonen, dat zijn de paria’s van deze samenleving. Die mensen hebben geen stem. Door de actualiteit en door het beleid, maar ook door de sfeer die er in onze straten hangt. Nochtans weet ik dat onze gemeenschap niets liever wil dan erbij horen. Ze wil deelnemen aan de samenleving op een evenwaardige manier. Op een gegeven moment zeg je ‘zo kan het niet verder.’ Ik probeer de stem van de stemlozen te laten weerklinken. Dat gaat niet alleen over allochtone moslims, maar ook over armoede, onrecht en ongelijkheid. Voelt u zich dan niet vertegenwoordigd door zij die vandaag al aan politiek doen? Ik zit met een zekere boosheid tegenover traditionele partijen die in de aanloop naar 14 oktober plots aankloppen bij allochtonen om op hun lijst te zwieren. Nepkandidaten die geen kaas hebben gegeten van politiek, maar die alleen welkom zijn om stemmen aan te dragen. De dag na de verkiezingen verdwijnen ze en is het ook niet duidelijk waar ze ooit voor stonden. Zo sta je andermaal zes jaar stil. Ik noem dat schuldig verzuim. Wat zijn voor u de breekpunten? Ik heb geen breekpunten. Ik heb heel veel voorstellen, ideeën en suggesties om Mechelen beter te maken. Maar die ga je nooit kunnen realiseren met de N-VA. Dat is voor mij een politieke partij die elke dag niets anders doet dan een nostalgisch idee van een Vlaamse identiteit op te dringen. Ze gebruikt dat als een hamer om hard te kloppen op iedereen die anders is. Als Bart Somers beslist om met hen nog eens samen te werken, komen er zes hete jaren aan. U hebt recent een deurwaarder naar het Huis van de Mechelaar gestuurd. Klopt, om te controleren of er dames met een hoofddoek werken. In Mechelen zijn er volgens Somers 16.000 moslims. Dan moet je mij eens uitleggen of aanwijzen waar zij representatief vertegenwoordigd zijn? Tenzij we er natuurlijk van uitgaan dat deze moslima’s domme mensen zijn, die geen capaciteiten hebben. Ik zie ze alleszins niet werken bij de stadsdiensten, ook niet bij de politie. Ik zie evenmin dames met hoofddoeken in onze scholen of ziekenhuizen. Wat denkt u van de weerstand tegen een islamitische basisschool? Alle traditionele partijen zijn er tegen, ik ben voor. Waarom? De andere partijen handelen in strijd met de grondwet, want in ons land is er vrijheid van onderwijs. Daardoor geven ze geen goed voorbeeld van burgerschap. Zeker mensen die met de liberale democratie zwaaien. Het bestuur zou zulke initiatieven net moeten aanmoedigen. Alweer: schuldig verzuim. Hiermee is aangetoond dat Somers in de feiten een rechts beleid voert, maar hij slaagt er in om mooie verhaaltjes neer te zetten. Het is tragisch, want wetenschappelijk onderzoek bewijst dat leerlingen uit zo’n school het net wel beter doen. U komt op voor minderheden. Zijn dat voor u alleen moslims? Tuurlijk niet. Wij zijn geen moslimpartij, maar we zijn wel een partij die de diversiteit aanvaardt, omhelst en actief wil uitdragen. Wij willen ons inzetten voor alle etnische minderheden: Of dat nu Assyriërs, Armeniërs, Congolezen of joden zijn. We willen dat er verbinding ontstaat. In deze stad leven de gemeenschappen naast elkaar. Achttien jaar geleden zaten ze nog te vechten. Vandaag zitten ze elk op hun eigen bankje, de rug naar elkaar gekeerd. Wel, ik ben daar niet tevreden mee. Deze gemeenschappen moeten wel met elkaar samenleven, maar ze hebben tegelijkertijd recht op hun eigen identiteit. Dat is mijn strijd. Wanneer is uw missie geslaagd? Als de traditionele partijen morgen écht een inclusief beleid voeren. Dan zal ik de eerste zijn om te zeggen dat wij Be.One moeten opdoeken. Ik ben voor een verbindende samenleving, maar dan moet je wel durven erkennen wat de samenleving vandaag is. Dat is mijn droom en probeer mij niet in een hoekje te duwen door te zeggen dat wij zoals Vlaams Belang zijn. Wij kunnen van Bart Somers echt de beste burgemeester maken, maar dan zal hij met ons aan tafel moeten zitten.
</doc>
<doc id="620" genre="news" gender="?">
Provincie houdt infoavond over isoleren van daken
  Hoegaarden - Het provinciebestuur organiseert op verschillende plaatsen een infoavond over isoleren van daken. Op 18 oktober is Hoegaarden aan de beurt. DuBo-Vlaanderen presenteert de infosessie "Isoleren van hellende en platte daken". Bij nieuwbouw én bij bestaande woningen is een goede dakisolatie onontbreelijk. Maar een dik isolatiepakket alleen is niet genoeg, een correcte plaatsing is even belangrijk. Je maakt in deze sessie kennis met de principes van correct isoleren. Daarna leer je deze principes toepassen bij zoldervloer- of dakisolatie van hellende daken en bij platte daken. Op donderdag 18 oktober om 19u.30 in het gemeentehuis. Gratis. Info:
</doc>
<doc id="621" genre="news" gender="?">
Drie clubs begin november al terug naar sporthal
  Hoeilaart - Op de Koldamsite gaan de werken aan het nieuwe sport- en jeugdcentrum zo goed vooruit dat drie clubs begin november al terug van de sporthal gebruik kunnen maken. Het ziet ernaar uit dat de vooropgestelde streefdatums gehaald zullen worden. Volgens de planning zal eind 2018 de grote zaal in de sporthal heropend worden, en zal medio 2019 het hele gebouw klaar zijn. 'De grote zaal van de sporthal en enkele kleedkamers kunnen al iets vroeger in gebruik genomen worden, zij het niet in optimale omstandigheden', luidt het. 'Zo is er nog geen bergruimte voor groot materiaal, wordt de zaal verwarmd met een tijdelijke installatie en is ze enkel bereikbaar via een tijdelijke toegang vanuit de Albert Biesmanslaan'. Toch wil de gemeente de zaal vanaf 3 november ter beschikking stellen van drie clubs, voor wie de tijdelijke oplossing niet optimaal was. Het gaat om Basketbalclub Hoeilaart die zullen spelen op zaterdagavond, Nero’s Badmintonclub op dinsdagavond en de hockeyafdeling van HTC Isca die hun wintercompetitie op zondag in de sporthal zullen afwerken. De andere clubs die in de grote zaal actief waren, zijn na de kerstperiode welkom, wanneer voldoende berging, kleedkamers en een optimale infrastructuur gegarandeerd kunnen worden.
</doc>
<doc id="622" genre="news" gender="?">
Los del Trè opent zaterdag feest ter gelegenheid van 40 jaar Wereldwinkel Deinze
  Deinze - Los Del Trè ontstond in 2006 uit het tomeloos enthousiasme van Tom Van de Venne, Roel Van De Voorde en Ward Pauwels. Hun paden kruisten elkaar ergens in de gangen van het Brusselse Conservatorium en al snel werd duidelijk dat deze drie klassieke gitaristen een chemie deelden. Deze passie uitte zich via de Spaanse en Latijns-Amerikaanse tak van de klassieke muziek. Nu zaterdag openen ze om 11u30 het feest '40 jaar Wereldwinkel Deinze' op het Sint-Poppoplein, waarvoor naast de Wereldwinkel het GROS, de stad Deinze, de bibliotheek en de vzw Miracle de handen in elkaar slaan.
</doc>
<doc id="623" genre="news" gender="?">
Met VR-bril zie je de pracht én kwetsbaarheid van erfgoed in Irak
 Je moet er een virtualreality-bril voor opzetten, maar dan krijg je een ervaring die je in Nederland niet snel zult krijgen: je stapt oorlogsgebied binnen. Je hoort nog net geen kogels suizen, maar links en rechts van je zie je alleen nog maar verwoesting. Het kan in het museum voor Arabische kunst en cultuur in Parijs, het IMA, in de tentoonstelling Cités Millénaires . Het is een reis langs steden, monumenten en heilige plekken die de afgelopen jaren werden aangevallen en vernietigd door terreurbeweging IS. En in plaats van foto's, films en maquettes neer te zetten heeft het museum iets nieuws gedaan: je wordt figuurlijk ondergedompeld in Irak en Syrië en ook Libië. Het is overwegend een digitale tentoonstelling, met 3D-animaties en virtual reality . In deze video legt Yves Ubelmann, de bedenker van het project, uit hoe de tentoonstelling tot stand kwam: Je loopt als bezoeker van het IMA dus dwars door oorlogsgebied. Met een VR-bril sta je in een stukgeschoten moskee, of tussen het puin van de Syrische stad Palmyra. Je hoort de wind en ziet een hagedis voor je voeten weg schieten. Om je heen staan alleen maar ruïnes, geëxplodeerde gebouwen en restanten van muren en zuilen. Je weet dat hier vele doden vielen en dat grote groepen mensen moesten vluchten. Je staat er tussen en dat voelt beklemmend. "De antieke gebouwen van Palmyra werden deels vernietigd, steden als Mosul en Aleppo werden verwoest", zegt museumdirecteur Jack Lang. "Die gebouwen: dat gaat niet alleen om stenen. Het is ons erfgoed, het is gemeenschappelijk bezit en het behoud daarvan gaat ons allemaal aan." Dat behoud krijgt bij het IMA een geheel nieuwe invulling. Een digitale invulling. De Franse start-up Iconem reisde met camera's en drones naar Syrië en Irak, nam er vele duizenden foto's en haalde die foto's op kantoor in Parijs door de computer, met ingewikkelde algoritmes en kunstmatige intelligentie. Het resultaat: alle gefotografeerde monumenten konden driedimensionaal en nauwgezet worden gereconstrueerd. Soms ook in de staat van voor de verwoestingen die terreurgroep IS aanrichtte. Het 3D-beeldmateriaal werd daarna overhandigd aan de game-multinational Ubisoft . Die gebruikte haar computers om een aantal monumenten in Irak en Syrië nog verder digitaal te bewerken en er virtual reality van te maken. Het resultaat is verbluffend en indringend. Je loopt in eeuwenoude gebouwen en ziet de vernietiging die terroristen hebben aangericht. Aan je voeten dwarrelt het stof van de ruïnes, boven je vliegt een vogel door een kapotgeschoten raam. Je staat op plekken waar je liever niet zou staan en waar bijna niemand graag zou staan. "Je ziet de schoonheid én de kwetsbaarheid van historische monumenten", zegt Lang tot slot. "Zoals ze ooit waren, en zoals ze door de oorlog zijn geworden."
</doc>
<doc id="624" genre="news" gender="?">
Hier, in Sint-Truiden, begint de zee
 Weinigen weten dat de zee eigenlijk in Sint-Truiden begint. En dat nog wel op heel veel verschillende plaatsen, namelijk aan iedere rioolaansluiting. Langs deze weg vloeit water naar andere plekken, zoals beken en rivieren om uiteindelijk uit te monden in… de zee. Helaas komt via openbare rioolputjes en -deksels heel wat afvalmateriaal in het water terecht. Vooral opgerookte sigaretten worden er sterk door aangetrokken. Toch blijven die assenresten – in tegenstelling tot wat velen denken – niet zonder gevolgen. Positief gedrag beïnvloeden “Zo vervuilt één peuk liefst 500 liter water. Bovendien is het voor onze onderhoudsdiensten knap lastig om de gedoofde sigaretten één voor één uit de plassen te vissen. Toch zijn rokers zich daar vaak niet van bewust. Daar brengen wij verandering in. We gaan de rioolputjes en -deksels op ons grondgebied uitrusten met de boodschap ‘Hier begint de zee’. We proberen hiermee op een positieve manier gedrag van mensen te beïnvloeden”, zegt schepen van Leefmilieu Hilde Vautmans. “We starten op twaalf plaatsen, om na een evaluatieronde uit te breiden. Het gaat om de locaties waar zich momenteel de meeste problemen met opstoppend vuilnis voordoen. Na een positieve evaluatie wordt de actie uitgebreid”, vult schepen van Openbare werken Bert Stippelmans aan. “Sint-Truiden is een propere, nette stad. Via allerlei initiatieven en maatregelen, zoals dit project, zorgen wij ervoor dat dit zo ook kan blijven”, besluit burgemeester Veerle Heeren.
</doc>
<doc id="625" genre="news" gender="?">
Krijgen we te maken met een &#8216;groene golf&#8217; in Europa?
 Europa Is er met winst voor groene politici in België, Duitsland en Luxemburg sprake van een trend? Déi Gréng maakte het groene feestje afgelopen weekend compleet. De Luxemburgse regeringspartij, een traditioneel groene partij die vooral opkomt voor het milieu, klom zondag bij de parlementsverkiezingen naar 15 procent van de stemmen. Op sociale media spreken aanhangers van de groenen na de successen afgelopen weekend in België, Beieren en Luxemburg al voorzichtig van een ‘groene golf’ die Europa overspoelt. In Nederland, Finland, Denemarken en Schotland zijn de vooruitzichten goed. Toch is het volgens de Britse politicoloog Neil Carter van de University of York te vroeg om van een groene golf te spreken. „Met de trek naar de stad van hoogopgeleide, kosmopolitische jongeren neemt het potentiële electoraat van groene partijen ontegenzeggelijk toe. Maar interne twisten en linkse of liberale concurrenten die zich eveneens als ‘groen’ presenteren belemmeren in veel landen electoraal succes”, zegt Carter. Zo kwam de groene partij van Zweden in september niet verder dan 4,4 procent van de stemmen. Bosbranden tijdens de zomer maakten klimaatverandering tot een belangrijk thema. Toch zorgden regeringscompromissen met de sociaal-democraten, onder meer over de bouw van kernreactoren, en in opspraak geraakte partijprominenten er vermoedelijk voor dat de groenen geen winst wisten te boeken. In het VK was Jeremy Corbyn de boosdoener. „Hij trok Labour in 2015 zo ver naar links dat er geen ruimte meer overbleef voor de groenen, die zich juist op sociale thema’s hadden gemanifesteerd”, zegt Carter. In Frankrijk raakten de groenen door de opkomst van Macron grotendeels uit beeld, in Oostenrijk versplinterden Die Grünen en in Spanje was het de linkse protestpartij Podemos die kiezers wegkaapte. Zo was er Europees bezien afgelopen weekend hooguit sprake van een groene rimpeling. Foto Kerstin Joensson/AP  Het zegt veel over de ontwikkeling die de Duitse Groenen hebben doorgemaakt dat ze zondag in de conservatieve Duitse deelstaat Beieren de op één na grootste partij konden worden. De partij zoekt haar kiezers niet meer alleen op links, maar ook in het politieke midden. Ze wil regeringsverantwoordelijkheid dragen. En ze presenteert zich als een moderne, optimistische partij, met jonge leiders. Angela Merkel (CDU), Horst Seehofer (CSU) of Andrea Nahles (SPD) zul je niet zo snel zien stagediven, maar Robert Habeck van de Groenen vierde er zondagavond de overwinning van zijn partij mee. Tegelijk profiteren de Groenen van veranderingen in de politiek. De rechts-radicale AfD is gegroeid en de CSU is van schrik ook gaan pleiten voor een harde koers in het vluchtelingenbeleid. De SPD is intern verdeeld en ernstig verzwakt. Dat gaf de Groenen de kans zich als tegenwicht te profileren van de verrechtsing in politiek en samenleving. Tegelijk omarmen ze op hun manier ook thema’s waar ze vroeger voor terugschrokken: zoals het belang van veiligheid en van traditie. Moderniteit en traditie verbinden was een campagnethema, dat door lijsttrekker Schulze werd onderstreept door in biertenten op te treden in traditionele Beierse Dirndl . De strijd tegen verrommeling van het landschap, bijvoorbeeld, wordt gepresenteerd als strijd voor het behoud niet alleen van de natuur, maar ook van het land waar je wortels liggen, je Heimat. In Beieren verdubbelden ze hun resultaat van vijf jaar geleden tot 17,5 procent. Ook landelijk staan de Groenen er goed voor. Behaalden ze vorig jaar bij de bondsdagverkiezingen nog 8,9 procent, nu staan ze afhankelijk van de peiling op 12,5 tot 19 procent. Kiezers lijken te waarderen dat ze een serieuze poging gedaan hebben een coalitie te vormen met CDU/CSU en de liberale FDP. Ze regeren met de CDU al in Hessen en in Baden-Württemberg. Juurd Eijsvoogel Wouter Van Besien van Groen brengt zijn stem uit bij de gemeenteraadsverkiezing in Antwerpen. Foto Julien Warnand/EPA Ook in België doen de groenen het goed. Zo verschillend als de uitslagen aan beide kanten van het land bij de gemeenteraadsverkiezingen zondag waren – sociaal-democraten de grootste in Wallonië en Brussel, het uiterst rechtse Vlaams Belang keert terug in Vlaanderen – zo opvallend is één overeenkomst: Groen (in Vlaanderen) en Ecolo (in Franstalig België) maken een grote sprong voorwaarts. Het is een „bredere tendens” die je ook in andere landen in Europa ziet, zegt de Gentse hoogleraar politicologie Dave Sinardet. „Een gevolg van de crisis bij de sociaal-democratische partijen. Een deel van hun kiezers vertrekt naar radicaal rechts, en vooral de hoger opgeleide kiezers in de steden trekken naar groene partijen.” Dat zie je bijvoorbeeld duidelijk in Antwerpen. Daar werd Groen meer dan twee keer zo groot, terwijl de sociaal-democratische sp.a erachteraan hobbelt. Er waren schandalen bij de partij, het leiderschap was wat onduidelijk. Daar profiteert Groen van, zegt Sinardet: „De partij slaagt er, zeker in de steden, duidelijk beter in aansluiting te vinden bij nieuwe realiteiten. Migratie, maar ook mobiliteit en schone lucht.” Zeker dat laatste was deze gemeenteraadsverkiezingen in België, dat worstelt met files, autoverkeer in de stad en vervuiling, een hot topic. „En de groenen zijn daar altijd pionier in geweest.” Het resultaat is in meer steden te zien: in Gent gaan de groenen aan de leiding, in Brussel-Stad kwam er een kwart bij en is al bekend dat de partij deel zal nemen aan de coalitie. In meerdere Waalse en vooral opvallend veel Brusselse gemeenten mag Ecolo de burgemeester leveren. Al vormt het Franstalige deel van het land deels een uitzondering op de grotere Europese tendens. De sociaal-democratische Parti Socialiste levert stemmen in, maar houdt stand – ondanks recente schandalen. Ecolo haalt hier, behalve bij de PS, vooral ook veel stemmen weg bij de christen-democraten van CDH, ziet Sinardet. Anouk van Kampen
</doc>
<doc id="626" genre="news" gender="?">
Westerse trek in  Saoedische orders kost Khashoggi de kop
 De afgelopen week groeide de opwinding over het lot van de Saoedische journalist Khashoggi. Carolien Roelants volgde de zaak en maakte zich boos. Dit is een boze column. U heeft vast al veel gelezen over de prominente Saoedische journalist Jamal Khashoggi die zoals wel zeker is op het Saoedische consulaat in Istanbul in stukken is gehakt. Of verdoofd en vastgezet, wat maar marginaal minder erg is. Maar ik wil er toch nog iets over zeggen. Namelijk dat het Westen hiervoor zware verantwoordelijkheid draagt, door de escalerende mensenrechtenschendingen in Saoedi-Arabië met de mantel der liefde te bedekken. De warme liefde voor orders voor zijn bedrijfsleven. Ik kan u duizend voorbeelden geven maar ik beperk me. Het eerste heb ik twee columns terug behandeld. Dat is Duitsland dat zijn verbod op wapenleveranties aan Saoedi-Arabië en andere landen die in Jemen de mensenrechten schenden, introk toen de Saoediërs moeilijk gingen doen over nieuwe orders. En zijn excuses aanbood voor „misverstanden” die waren gerezen. Het tweede is Donald Trump die zich vanaf dag één in het Witte Huis door de Saoediërs met wapen- en andere orders heeft laten fêteren en zwijgt over mensenrechten. Herinnert u zich nog Trumps eerste minister van Buitenlandse Zaken Tillerson? Die verklaarde mensenrechten officieel tot „sta-in-de-wegs” als het erom ging „onze nationale veiligheidsbelangen, onze economische belangen te bevorderen”. Wegens Khashoggi’s prominente positie moest Trump vorige week wel geleidelijk aan boos worden. Zaterdag zei hij dat hij „erg ondersteboven en kwaad” zou zijn als Khashoggi inderdaad dood of gevangen blijkt te zijn. Dan zou hij Saoedi-Arabië zwaar straffen. Maar toch ook weer niet zo kwaad dat hij de wapenleveranties zou afsnijden die de oorlog in Jemen aan de gang houden. „Dat zou ons schade berokkenen.” Stel je voor dat de Russen die orders zouden inpikken. Voor één dode Saoediër. Amerika heeft overigens nooit zijn wapenleveranties laten afhangen van mensenrechten. Obama sloot zich in maart 2015 meteen aan bij de oorlog in Jemen. Maar destijds werd nog wel eens een verklaring van treurnis uit de la gehaald als een mensenrecht te openlijk werd geschonden. Britten, Fransen enzovoorts handelden precies hetzelfde. Nederland ook hoor. De laatste paar jaar daarentegen werd geen kik meer gegeven over de groeiende onderdrukking in Saoedi-Arabië. Eerst kwamen de arrestaties van geestelijken en intellectuelen. Toen de massagijzeling in het Ritz-Carlton, toen de gevangenzetting van vrouwenactivisten en nog meer arrestaties. De suggesties van doodstraffen. Een Saoedische dissident in Londen is in elkaar geslagen; van anderen is de familie in Saoedi-Arabië bedreigd of opgepakt. Die leuke jonge kroonprins die toch niet zo leuk blijkt, had alle reden ervan uit te gaan dat hij zich alles kon permitteren. In een epidemie van verdronken-kalfitis hebben nu verscheidene prominenten, onder wie Neelie Kroes, hun functies bij grote projecten van de kroonprins opgeschort. VS en Groot-Brittannië dreigen geen minister te sturen naar ‘Davos in de woestijn’, een grote investeringsconferentie. Maar ik voorspel dat de storm wel weer overwaait. Die orders hè. En nog dit. Het gaat niet alleen om Khashoggi. Omdat hij verkeerde in de beste Amerikaanse mediakringen heeft zijn ontvoering/dood veel aandacht gekregen. Maar hij staat voor al die minder prominente Saoediërs, Egyptenaren, Bahreini’s enzovoorts die bij de minste of geringste kritiek worden opgepakt en gevangengezet. Is het misschien een idee ook aan hen eens aandacht te besteden?
</doc>
<doc id="627" genre="news" gender="?">
Jobbeurs in Rekkelinge
  Deinze / Nevele / Zulte - Ondernemerskoepel Deinze Industrie organiseert op donderdag 4 oktober 2018 een Jobbeurs in zaal Rekkelinge in Deinze. De jobbeurs richt zich op diverse functies in een aantal sectoren in de productie, techniek en logistiek, zowel voor werkenden als voor niet-werkenden. De beurs opent om 14.30 u en sluit de deuren om 19 u. De toegang is gratis. Het aantal inschrijvingen voor de jobbeurs van bedrijven uit de regio is een succes. Niet minder dan 30 bedrijven zullen meer dan 100 vacatures aanbieden. Het doel is de bedrijven in de regio voor te stellen aan werkzoekenden en mensen die op zoek zijn naar een nieuwe job. Heel wat bedrijven zoeken naar specifieke profielen en daar wil DeinzeIndustrie een antwoord op bieden. Ook VDAB is aanwezig met een aanbod aan opleidingen die belangrijk zijn voor bij- en omscholingen.
</doc>
<doc id="628" genre="news" gender="?">
Tien jaar Tiense keepersschool
  Tienen - Doelmannen tussen zeven en vijftien gaan al tien jaar op stage. Patrick Kempeneers en Pascal Beeken startten tien jaargeleden de Sedertien schrijven ze twee keer per jaar vijftigtal jongeren in voor de opleiding. Dat kan op de terreinen van Crossing Vissenaken maar staat ten dienste van alle clubs. Op 31 oktober, 1 en 2 november vindt een nieuwe stage plaats: drie volledige dagen vanaf 9u30. Deelname kost 125 euro, inbegrepen maaltijden, drank, keeperstrui, verzekering... Bij de Herfststage 2018 hoort een bezoek aan KRC Genk.
</doc>
<doc id="629" genre="news" gender="?">
Zodra voorakkoord vernietigd is, kan Rutten uit de startblokken schieten
  Aarschot -  De kogel is door de kerk. Open VLD was de grote overwinnaar en was dus aan zet voor een coalitie. Zij breken daarmee het voorakkoord dat enkele andere partijen zonder Open VLD probeerden te smeden. Open VLD kiest voor een coalitie met SP.A en N-VA met Gwendolyn Rutten als burgemeester. “De goesting is er.”  De kogel is door de kerk. Open VLD was de grote overwinnaar en was dus aan zet voor een coalitie. Zij breken daarmee het voorakkoord dat enkele andere partijen zonder Open VLD probeerden te smeden. Open VLD kiest voor een coalitie met SP.A en N-VA met Gwendolyn Rutten als burgemeester. “De goesting is er.” De nieuwe coalitie in Aarschot zal gevormd worden door Open VLD, SP.A en N-VA. Het principieel akkoord, dat door de bestuursleden op luid applaus werd onthaald, was eigenlijk zondagnacht al een feit.
</doc>
<doc id="630" genre="news" gender="?">
Bij de excentrieke Masahisa Fukase gaat het altijd over hemzelf
 Fotografie Op het obsessieve af fotografeerde de Japanse kunstenaar Masahisa Fukase zijn familie, zijn katten en vooral ook heel vaak zichzelf. Masahisa Fukase. Private Scenes. T/m 12 december in Foam, Amsterdam. Inl: foam.org Tegelijk met de expositie kwam het boek Masahisa Fukase uit, samengesteld door Tomo Kosuga (2018, Éditions Xavier Barral). Het is genomineerd voor de Aperture Foundation PhotoBook Awards, die worden uitgereikt tijdens Paris Photo. (8/11 t/m 10/11) „Waar fotografen in het algemeen gekarakteriseerd kunnen worden als toeschouwers die het liefst op de achtergrond, in het donker, staan, geeft Fukase er de voorkeur aan zelf in het licht te stappen en zichzelf aan anderen te laten zien”, schreef in de jaren 70 een Japans criticus over het werk van zijn excentrieke landgenoot Masahisa Fukase. Want of Fukase nu wel of niet daadwerkelijk zelf in beeld is; altijd gaat een foto van hem direct of indirect over hemzelf. Het gaat over zíjn verdriet, zijn liefde, eenzaamheid, familie, speelsheid, humor gekte of wanhoop. Fukase fotografeerde, op het obsessieve af, zijn vrouwen, zijn dode kind, zijn vader en zijn moeder, zijn katten en vooral ook heel vaak zichzelf. ‘Japans autobiografische fotograaf’, zo werd hij genoemd. Het is een juiste typering voor een kunstenaar bij wie artistiek oeuvre en persoonlijk leven zo naadloos met elkaar verweven zijn. Masahisa Fukase (1934-2012) werd vooral beroemd met The Solitude of Ravens (1986), het fotoboek dat in 2010 door een panel van experts werd uitgeroepen tot het beste fotoboek van de afgelopen 25 jaar. Die intense, poëtische foto’s van voornamelijk onheilspellende, zwarte raven gaan natuurlijk niet simpelweg over vogels – veel meer dan dat ze een uitspraak doen over de wereld die Fukase om zich heen zag, ging het over zijn binnenwereld. Over zijn sombere gemoed nadat hij tot de conclusie was gekomen dat het huwelijk met zijn tweede vrouw Yoko, die tien jaar lang zijn muze was geweest, niet meer te redden was. In de diepzwarte, grofkorrelige beelden neemt Fukase de kijker mee in een bijna dromerige ‘stream of consciousness’, zoals Foam-curator Hinde Haest het noemt. Hij roept ermee een gevoel van verlies en verlorenheid op. Soms zingt daar ook een gevoel van vrijheid doorheen, bijvoorbeeld als we kijken naar de foto van twee meisjes met hun wapperende haren. Waar de meeste mensen bij Fukase onmiddellijk denken aan dit boek, laat Foam nu in een eerste grote overzichtstentoonstelling zien hoeveel rijker en gevarieerder zijn oeuvre is. Dat hij ook in kleur fotografeerde – er blijken zelfs Ravens in kleur te zijn, dat hij psychedelische montages maakte, hoe geestig zijn familieportretten zijn en hoe theatraal en speels de foto’s die hij van Yoko maakte in Homo Ludence (1971). Die na hun huwelijk overigens zou vertellen, in een artikel in een Japans fototijdschrift met de titel ‘De ongeneeslijke egoïst’, dat ze tien jaar lang met Fukase samen had geleefd, maar dat hij haar al die tijd alleen maar had gezien ‘door zijn lens’. Speelsheid en een uitbundige levenslust, gemixt met een diep gevoel van melancholische zwaarmoedigheid – het is het kenmerk van Fukase. Zijn toch al tragische leven – een doodgeboren kind, diverse scheidingen, bovenmatig alcoholgebruik – kende een nog tragischer einde. In 1992 viel hij straalbezopen van de trap in zijn stamkroeg om daarna twintig jaar lang, tot zijn dood in 2012, in coma te liggen. Dat hij als titel van zijn laatste serie met voornamelijk zelfportretten koos voor Private Scenes (1992); in het Japans ‘shikei’ – een homoniem dat ook ‘doodstraf’ betekent, klinkt bijna profetisch.
</doc>
<doc id="631" genre="news" gender="?">
Vijftig doden bij busongeluk Kenia
 De bus was onderweg van de Keniaanse hoofdstad Nairobi naar Kisumu toen het voertuig tijdens het afdalen van een steile helling van de weg afraakte. Bij een busongeluk in het westen van Kenia zijn woensdag zeker vijftig mensen om het leven gekomen. Dat laten de autoriteiten weten aan persbureau AP. De politie houdt er rekening mee dat het dodental nog verder kan oplopen. De bus was onderweg van de Keniaanse hoofdstad Nairobi naar Kisumu toen het voertuig tijdens het afdalen van een steile helling van de weg afraakte. De bus ramde de vangrail en viel zo’n twintig meter naar beneden. Volgens de krant Daily Nation zouden bij het ongeluk zeker acht jonge kinderen zijn omgekomen. Ook zouden nog veel mensen vastzitten onder het wrak. In de bus zou plek zijn voor 67 passagiers. Bewoners van de regio zeggen tegen Daily Nation dat wegen in het gebied berucht zijn. Alleen al dit jaar zouden er tien ongelukken hebben plaatsgevonden. Jaarlijks komen drieduizend mensen in Kenia om het leven in het verkeer. Eind september kwamen bij een busongeluk ook al elf mensen om het leven.
</doc>
<doc id="632" genre="news" gender="?">
Met het busje naar de stembus
 Een 30-tal mensen schreef zich in. Chauffeurs Guido Vercammen en Jef De Peuter stonden vanochtend om 8.45u al aan het woonzorgcentrum Sint-Anna om hun eerste passagiers op te pikken. "Men heeft zeven ritten voor ons uitgetekend", weet Guido. "Het zal wel in de buurt van 15u zijn voor we rond zijn. Veel hangt al van de drukte in de stemlokalen. Zelf ben ik vanmorgen vroeg al geweest. Voor het stemlokaal open ging zelfs. Voor mij stond al een man of tien te wachten." Reinhilde (83) is de eerste passagier die zich aanmeldt. "Ik ben afkomstig uit Antwerpen en ken in Herentals eigenlijk geen enkele politicus. Toch ga ik zeer bewust kiezen. Ik stem al gans mijn leven op de dezelfde partij en dat ga ik ook nu weer doen." De partij die haar voorkeur geniet verklapt Reinhilde liever niet. En dat geldt ook voor Helene (93). "Ik ben afkomstig uit Vorselaar maar nu ik in Herentals woon, moet ik hier gaan stemmen. Ik ken maar een paar mensen maar blijf mijn partij trouw. Ik heb overigens de stemtest gedaan en het advies dat ik kreeg sloot ook helemaal aan bij de partij waarvoor ik seffens ga stemmen. Dat kiezen doe ik dus wel heel bewust." We vertrekken om wat verderop aan de Koulaak een echtpaar op te pikken. "Het aanbod om voor een paar euro gehaald en teruggebracht te worden is zeer mooi", klinkt het. "Zelf geraken we er haast niet en het alternatief was dus iemand lastig vallen en dat doen we liever niet. Iemand met een volmacht laten stemmen, voelt ook niet zo goed aan." Vijf minuten later mag ons busje tot op de speelplaats van de school De Wijngaard rijden. Jef en Guido helpen bij het uitstappen en halen de meegebrachte rollators uit de koffer. Even een zucht als aan het eerste stembureau een 50-tal mensen buiten staat aan te schuiven. Maar Reinhilde en Helene moeten om de hoek zijn en daar kunnen ze meteen tot aan het stemlokaal wandelen. Nog eens vijf minuten later zit iedereen weer op de bus. 9.40u en de eerste rit zit erop. Nog een zestal te gaan.
</doc>
<doc id="633" genre="news" gender="?">
'Romeo' Chris Van Tongelen gaat stemmen: "Mijn dagje thuis ga ik nuttig gebruiken"
 Chris Van Tongelen is een geboren Puttenaar, maar de voorbije zeventien jaar ging hij elders stemmen. Sinds een jaar woont hij terug in Putte. Hij ging in op de vraag van burgemeester Peter Gysbrechts om diens Lijst Burgemeester te versterken. Hoe het voelt om voor het eerst als politicus naar de stembus te trekken? “Veel verschil maakt dat niet. De wachtrij is voor iedereen even lang”, vertelt hij lachend. De 'Romeo' gaat de kiesdag gebruiken om thuis wat papieren bij te werken en de laatste voorbereidingen te treffen voor de musical Hans en Grietje die hij meeschreef en producete. “Het gebeurt niet dikwijls dat ik eens een dagje thuis ben. Daar ga ik gebruik van maken”, zegt hij. “Ik ga ook proberen om wat bladeren van mijn pas gezaaide gazon te krijgen. Als het resultaat straks positief uitvalt, dan zal ik in de late namiddag uiteraard mijn plichten nakomen. Op een dag als deze kan het ook altijd gebeuren dat we last minute nog een oproep krijgen voor een optreden.” Een pronostiek durft de zanger niet te maken. “Putte is onvoorspelbaar”, zegt hij. “Hopelijk gaat de kiezer voor een verderzetting van het huidige beleid, maar je weet nooit wat mensen leidt.”
</doc>
<doc id="634" genre="news" gender="?">
De Zultse vriendenkring speelt ‘De Zevende Zonde’
  Zulte - Je kan in de Gaston Martenszaal in Zulte het proces bijwonen, waar de beslissing valt of je naar de hemel of naar de hel gaat. Onkuisheid of wellust is een van de zeven hoofdzonden, maar is die zwaar genoeg om verbannen te worden naar de hel? ‘De zevende zonde’ is een tragikomedie van Paul Anrys, die werd bewerkt door Louis Gilbert en geregisseerd door Arlette Dujardin. Het stuk gaat in première op 19 oktober. In de rechtszaal passeert je leven de revue en men beslist daar wat er verder met je zal gebeuren. Je vreest het ergste maar plots krijg je de kans om het anders te doen. Kan je alle verleidingen weerstaan of voel je je meedrijven terug naar de herinneringen uit wat je dacht een droom te zijn. Kunnen we wel keuzes maken of ligt ons lot al vast van bij het begin? Dit klinkt allemaal heel ernstig. Maar de Zultse Vriendenkring brengt dit op een manier, waarbij een glimlach of misschien zelfs een schaterlach niet uit de lucht zal zijn. De cast bestaat uit Carine Bocaege, Christine Bocaege, Kathleen De Volder, Ives Claeys, Manu Dhondt, Bart Raes en Staf Vandenbroecke. Voorzitter Ives Claeys viert dit jaar zijn 25e jaar op de planken en tegelijk tien jaar voorzitterschap. Bovendien gaat hij binnenkort met pensioen. Ongetwijfeld reden voor een feestje. Wanneer: vrijdagen 19 en 26 oktober en zaterdagen 20 en 27 oktober, telkens om 20 u, zondag 21 oktober om 15 u. Waar: Gaston Martenszaal, Staatsbaan 146 in Zulte Tickets: €8, reserveren kan op
</doc>
<doc id="635" genre="news" gender="?">
Lion Air: onmisbaar voor Indonesiërs, maar ongelukken komen wel vaker voor
 Het toestel in Indonesië dat vanochtend in zee stortte, was van de budgetmaatschappij Lion Air, een prijsvechter die het land de afgelopen decennia heeft veroverd. De maatschappij stond niet als onveilig bekend, maar het is wel het tweede dodelijke ongeluk waar het bedrijf mee te maken heeft. Wat weten we van Lion Air? Het bedrijf werd in 1999 opgericht en groeide in de loop der tijd uit tot de grootste luchtvaartmaatschappij van het land. Lion Air is een prijsvechter met tarieven die we in Europa ook kennen voor vluchten van een uurtje. Een sober interieur, geen eten aan boord. Een stoel kost enkele tientallen euro's en vliegen is al snel de goedkoopste vorm van vervoer. Het goedkoopste ticket van de noodlottige vlucht van Lion Air van de hoofdstad Jakarta naar Pangkal Pinang kostte omgerekend zo'n 23 euro. Hoewel de vloot uit overwegend nieuwe Boeings bestaat, heeft Lion Air de laatste jaren wel te maken gehad met een reeks incidenten. Variërend van problemen als een lekke band, tot vliegtuigen die van de landingsbaan af schoten of een toestel dat een koe raakte tijdens de landing. Meestal kwamen de mensen met de schrik vrij. In 2004 was dat anders: toen schoot een vliegtuig in de plaats Solo over de landingsbaan heen en belandde in een begraafplaats. 25 mensen kwamen om. Een ander ongeluk was er in 2013, toen een toestel bij de landing op Bali in zee schoot. Het toestel brak in stukken, maar er waren geen doden. Alle 108 inzittenden overleefden de crash. Daar is nu dus het ongeluk boven de Javazee bij gekomen. Het toestel, de gloednieuwe Boeing 737 Max-8, zou gisteren al mankementen vertoond hebben , maar werd toch veilig genoeg bevonden om te vertrekken. Gevreesd wordt voor het leven van de 181 passagiers en 8 bemanningsleden. Ondanks de incidenten blijft Lion Air in trek bij de Indonesiërs. De maatschappij werd zo populair door het aantal bestemmingen waar de luchtvaartmaatschappij op vliegt, vertelt correspondent Michel Maas. "Ze vliegen zo'n beetje naar elk bewoond eiland in Indonesië en naar de omringende landen. Er zijn zo veel steden en stadjes die de afgelopen paar jaar een eigen vliegveld hebben gebouwd en Lion Air is daar handig op ingesprongen." Het aantal vliegbewegingen in het land is explosief gegroeid en de maatschappij heeft de laatste jaren dan ook flink uitgebreid. Het vliegtuig is onmisbaar geworden voor de Indonesiërs, zegt Maas. "Vroeger moest je met de veerboot, nu is daar het vliegtuig voor in de plaats gekomen." De maatschappij heeft geen slechte reputatie, zegt Maas. "Lion Air staat vrij goed bekend, omdat alle vliegtuigen redelijk nieuw zijn. Ook dit vliegtuig dat is neergestort, was gloednieuw. Het was pas sinds augustus in gebruik", zegt hij. Toch vliegt Maas zelf liever niet met Lion Air. "Ik probeer ze te mijden. Niet vanwege de veiligheid, maar ze hebben de naam dat ze altijd te laat zijn." De maatschappij streeft naar stiptheidscijfers van 87 procent, maar in de praktijk blijken de vliegtuigen maar 60 procent op tijd, met een gemiddelde vertraging van ruim 35 minuten, heeft het bedrijf Variflight berekend.
</doc>
<doc id="636" genre="news" gender="?">
‘Ik ben een rijker mens geworden, maar het is  wel  fokking  zwaar’
 Sheltersuit Bas Timmer gaf zijn mode-merk op om warme pakken voor vluchtelingen te maken, met hulp van ROC-leerlingen. „Op gegeven moment zag ik dat ze rechtop gingen zitten.” ‘Gaat het goed?” „Alles goed?” „Fantastisch man, echt waar!” „Goud met roze doorgestikt, dat is wel een feestje ten top!” Het is donderdagmiddag, kwart over vier en Bas Timmer, oprichter en eigenaar van Sheltersuit, loopt door een lokaal waar tweedejaarsstudenten van het ROC van Amsterdam druk aan het naaien zijn. Het is de bedoeling dat ze morgen 150 rugzakken hebben gemaakt waar de Sheltersuits (dikke jassen met capuchon en afritsbare slaapzakken) in vervoerd en bewaard kunnen worden. Het ROC van Amsterdam is de vierde school die Timmer – 28, tenger, rossig, Twents accent, rugzak met Sheltersuit erin – vandaag aandoet. Morgen heeft hij nog zo’n rondje. Alle ROC’s met een mode-opleiding hebben gehoor gegeven aan zijn oproep tassen te maken, op twee na. In totaal worden zo op elf opleidingen 1.650 tassen in elkaar gezet, die Timmer in november hoopt uit te delen aan vluchtelingen. Op Lesbos, misschien ook in Sarajevo, waar veel Syriërs zijn gestrand sinds Hongarije en Kroatië de grenzen voor ze hebben gesloten. Het idee om de scholen te benaderen ontstond vorig jaar, toen hij naar het officieuze vluchtelingenkamp OIive Grove op Lesbos ging on 1.100 pakken uit te delen, en het zijn eigen atelier niet lukte om de tassen om tijd af te krijgen. Hij riep de hulp van zijn eigen oude school in, het ROC van Twente in Enschede. „En de studenten werden helemaal enthousiast.” De Amsterdamse ROC’ers leken dat veel minder te zijn, toen hij ze vorig week bezocht om een presentatie te geven. „Elke school is weer anders, en hier leken ze een beetje afstandelijk. Maar op gegeven moment zag ik dat ze rechtop gingen zitten.” Een groepje blijft nu zelfs doorwerken nadat de docent om half vijf heeft aangekondigd dat de dag voorbij is. „Als iemand hulp nodig heeft, moet je die een hand geven”, zegt Albina (20), die vijf jaar geleden met haar vader uit Ghana naar Nederland verhuisde. De 18-jarige Isabella komt uit Colombia, „waar veel armoede is en nu veel migranten uit Venezuela zijn”. „Als je zelf in zo’n situatie zou zitten, wil je ook dat mensen je helpen.” Bas Timmer maakte zelf een filmpje over de werkzaamheden op Lesbos.  „Eigenlijk zouden we in Enschede een feest moeten organiseren voor alle leerlingen die mee hebben gewerkt”, zegt Timmer tegen een docent. „Syrische band erbij, bám.” In de tijd dat Timmer zelf nog op het ROC zat, liep hij stage in Kopenhagen. Daar zag hij voor het eerst met eigen ogen mensen die op straat moesten slapen. Hij verkocht toen al door hem zelf ontworpen truien met een sjaal eraan vast, en dacht dat de daklozen daar veel aan zouden kunnen hebben. Hij had er echter maar een bij zich, en wist niet aan wie hij die dan zou moeten geven. De dood door onderkoeling van de dakloze vader van vrienden in 2014 was het zetje dat hij nodig had. Timmer, die inmiddels twee opleidingen aan de kunstacademie had afgebroken, besloot warme kleding te maken voor daklozen. die voor hen gratis zou zijn. Hij vermoedde dat het het einde zou betekenen van zijn merk als daklozen massaal zijn sjaaltrui zouden dragen, en bedacht daarom een jas van afgekeurde slaapzakken. Zijn moeder raadde hem aan er iets aan vast te maken waardoor er in geslapen kon worden. Op Tweede Kerstdag van dat jaar werden aan het Leger des Heils de eerste zestig pakken overhandigd. Foto Melvin Winkeler  De slaapzakken waren gedoneerd door Nomad, de ademende, waterdichte stoffen waarmee de slaapzakken werden bekleed geschonken door Ten Cate, de ritsen door YKK. Donaties financierden het atelier dat de Sheltersuits in elkaar zette. Nog geen vijf jaar later heeft Timmer 3.000 pakken uitgedeeld, waarvan 1.900 aan – meest Nederlandse – daklozen. In een oude spinnerij in Enschede werken zo’n honderd mensen aan de pakken, driekwart van hen is asielzoeker of statushouder, veel uit Syrië. Zijn modemerk heeft hij in 2016 opgeheven. Start Foundation, een stichting die moeilijk plaatsbare mensen aan het werk helpt en Sheltersuit sinds twee jaar met advies en geld bijstaat, adviseerde Timmer de pakken niet meer uit te delen zodra ze klaar zijn, maar pas als donateurs de prijs hebben betaald die ze zouden hebben als de materialen niet gratis zouden zijn – 300 euro per stuk. Daardoor heeft hij veertien mensen tegen minimumloon in dienst kunnen nemen, inclusief zichzelf. Afgelopen winter haalde hij dankzij een campagne 300.000 euro op. De 3.000 pakken die Timmer dit najaar hoopt uit te delen zijn nog niet gefinancierd, reden dat er vorige week online een nieuwe wervingscampagne van start is gegaan. De slaapzakken komen tegenwoordig vooral van festivalterreinen; bij een evenement als Lowlands of Zwarte Cross blijven er na afloop zo 800 à 1.000 liggen. NRC Slim leven Elke maandag de beste stukken over zelfverbetering en levensvragen. p>Dat Sheltersuit veel van Bas Timmer eist, verraden de donkere kringen onder zijn ogen. „Dit werk heeft me echt vervuld, ik ben een rijker mens geworden, maar het is af en toe wel fokking zwaar”, erkent hij. „Dat ik naar Lesbos ben gegaan is me niet in mijn koude kleren gaan zitten. Wat het ook zwaar maakt is dat er geen weg terug is. Je móet door. Gas, gas, gas.” Sinds een maand heeft Sheltersuit een operationeel manager, het enige personeelslid dat niet werkt voor het minimumloon. Timmer hoopt dat die benoeming hem bevrijdt van „het dragen van de hele organisatie”: Ik vind het ‘t lekkerste om met mijn handen te werken, en dat heb ik de afgelopen jaren nauwelijks kunnen doen.” Hij heeft een klein atelier gevonden in de bossen bij Enschede, waar hij tegenwoordig af en toe een paar uur zit, al is het hem nog niet gelukt er iets te ontwerpen. „Het is te druk geweest.” Dinsdagmiddag, de Dutch Design Week in Eindhoven. In een van de grootste locaties, het Klokgebouw, is Sheltersuit twee keer aanwezig. Een keer met de nieuwe, in samenwerking met de Universiteit van Twente ontwikkelde Urban Safety Kit: een combinatie van een rugzak met zonnepanelen, waarmee bijvoorbeeld een telefoon kan worden opgeladen, en een systeem dat waarschuwt als er sprake is van onderkoeling, of wanneer iemand te dicht in de buurt komt. De vinding is genomineerd voor de Social Design Award van de gemeente Eindhoven. In een andere hal staat een aantal Sheltersuits en tassen, en wordt het campagnefilmpje gedraaid. Na een kort bezoek gaat Timmer snel door naar een andere locatie, waar hij een korte lezing geeft over de geschiedenis van Sheltersuit en weer een ander nieuw product introduceert: de Shelterbag, een „superchille” rugzak met een opgerold tentje eraan vast, compleet met matras en kussen. Timmer bedacht het toen hij te gast was op de Medellin Design Week en zich realiseerde dat daklozen in warme klimaten geen behoefte hebben aan dikke kleren voor overdag, maar wel aan bescherming voor ‘s nachts. „Ik heb er een nacht mee geslapen op de Veluwe, en het ligt echt hartstikke lekker”, vertelt hij het publiek. Zodra hij klaar is, pakt Timmer zijn tas in en spoedt hij zich naar de lift – er staat nog een bezoek aan een ROC op het programma. „Weet je wat ik net bedenk?” zegt hij voor hij er instapt. „Misschien moeten we van Sheltersuit een open source maken. Er zitten in Nederland tientallen sociale naaiateliers. Stel je voor dat die allemaal een klein gedeelte van hun tijd besteden aan het maken van Sheltersuits.”
</doc>
<doc id="637" genre="news" gender="?">
Jordanië zegt &#8216;landdeal&#8217; met Israël na 25 jaar op
 De Jordaanse koning Abdullah II zou vanuit de bevolking steeds meer druk ondervinden om het diplomatieke contact met Israël in te perken. Israëlische boeren en militairen raken volgend jaar na 25 jaar hun speciale rechten kwijt op ruim vierhonderd hectare Jordaans grondgebied. Het gaat om twee gebieden langs de grens tussen de twee landen, Baquora/Nehariyim in het noordwesten en Ghumar/Zofar in het zuiden. Dat schrijft persbureau Reuters zondag. De Jordaanse koning Abdullah II wil dat de 25-jarige overeenkomst wordt ontbonden. Onder druk van onder meer Jordaanse activisten wordt Israëlische boeren het vrije gebruik van de grond ontzegd. Israëlische boeren mogen die grond pachten - een deal die stamt uit 1994 en volgend jaar verloopt. Deze afspraak zou stilzwijgend worden verlengd, tenzij een van de twee landen op zou zeggen. Dat is nu gebeurd, volgens persbureaus omdat koning Abdullah II steeds meer druk zou ondervinden om het diplomatieke contact met Israël in te perken. De officiële verklaring van de koning luidde dat Jordanië “volledige soevereiniteit” over het grondgebied wil. Ook Israëlische militairen raken daarmee hun vrije toegang tot het gebied kwijt.  Ahead of treaty deadline, parties and unions across political spectrum had called on king to reclaim lands leased under a 1994 peace deal Jordanië, ingekapseld tussen onder andere Israël en Saoedi-Arabië, zou volgens de officiële lezing “de landsbelangen” willen beschermen. De Israëlische premier Benjamin Netanyahu zei zondag die keuze te accepteren, maar nog wel de hoop te hebben dat de twee landen in onderhandelingen tot een verlenging van de overeenkomst kunnen komen. De overeenkomsten tussen Israël en Jordanië en Egypte, zijn volgens de premier essentieel voor de stabiliteit in de regio. De ‘landdeal’ is in Jordanië onder de bevolking niet erg populair; verschillende activisten en politici hebben in het verleden kritiek geuit op wat zij de “Israëlische bezetting” van de grond noemen. De diplomatieke verhoudingen zijn het afgelopen jaar onder druk komen te staan, onder meer doordat twee Jordaanse burgers in juli vorig jaar bij het Israëlische ambassadecomplex in hoofdstad Amman werden neergeschoten . Het incident leidde uiteindelijk tot een diplomatieke crisis , mede doordat Israël weigerde de verdachte, een bewaker, uit te leveren voor verhoor. Ook het conflict over de Tempelberg in juli vorig jaar speelde bij die spanningen een rol; Israël plaatste daar metalen detectiepoortjes waardoor moslims geen vrije toegang meer hadden tot de heilige al-Aqsamoskee. Op Twitter wordt een anti-verlengingscartoon gedeeld: 
</doc>
<doc id="638" genre="news" gender="?">
Man aangehouden voor plannen bomaanslag Verenigde Staten
 Hij zou tijdens de congresverkiezingen op 6 november een bomaanslag willen plegen. De FBI trof in de kelder van zijn huis een bom van negentig kilo aan. In de Amerikaanse plaats Tappan, nabij New York, is een 56-jarige man opgepakt op verdenking van het voorbereiden van een bomaanslag tijdens de congresverkiezingen op 6 november in Washington. Hij zou een bom van negentig kilo hebben gemaakt die hij wilde laten afgaan in de National Mall, het gebied tussen het Capitool en het Washington Monument. Dat meldt persbureau AP. De FBI doorzocht dinsdag zijn huis en vond de bom in de kelder. Ook vonden ze leeg verpakkingsmateriaal waar poeder in had gezeten dat veel wordt gebruikt in vuurwapens. De openbaar aanklager zei dat de man “radicale ideeën” heeft. Hij zou zichzelf willen opblazen en aandacht vragen voor een politiek systeem waarin overheidsfunctionarissen worden gekozen op basis van willekeur. “Als zijn plan was geslaagd, had hij levens van onschuldige omstanders kunnen hebben geëist en onnoemelijke vernietiging hebben veroorzaakt.” De man moet woensdag voorkomen.
</doc>
<doc id="639" genre="news" gender="?">
Lieven Volckaert (Open VLD): "Ons verhaal sloeg aan bij de Mellenaar"
  Melle - Open VLD ging er zondag met 3,2 procent op vooruit, en is een van de winnaars van de verkiezingen. "De Mellenaar zag in mij een kandidaat-burgemeester", zegt lijsttrekker Lieven Volckaert. "Ik ben zeer tevreden", reageert lijsttrekker Lieven Volckaert. "We breken de meerderheid qua percentage maar jammer genoeg niet qua zetels. Maar dit is een goed resultaat, als je ziet vanwaar we komen. We komen 173 stemmen tekort om de absolute meerderheid te breken, en dan was het een ander verhaal geweest." "We hebben een inhoudelijke campagne gevoerd", zegt Volckaert. "Nochtans hebben we maar één verkiezingsuitgave gebust, en hebben we Melle niet vol met borden gezet. Of we de meerderheid hadden gebroken met Edouard De Potter op de lijst? Dat weet ik niet. Hij is uiteindelijk een overloper en hij had verklaard dat hij ermee stopt. Wij kijken naar de toekomst, niet naar het verleden." Volckaert haalt met 518 stemmen een mooie persoonlijke score. "Dat is het meeste van de oppositie, en dat had ik wel ergens verwacht. De Mellenaar zag in mij een kandidaat-burgemeester." "54 procent van de kiezers heeft niet voor het kartel gestemd, omdat wij een inhoudelijk sterke boodschap hebben gebracht, vooral over service voor de Mellenaar: het vuilbakkenbeleid, veiligheidsbeleid en verkeersproblematiek. Dat verhaal sloeg aan. We waren ook zeer aanwezig op sociale media en we nemen voorstellen van Mellenaars mee naar de gemeenteraad." Toch wenkt opnieuw zes jaar oppositie voor Open VLD. "Wij staan open voor coalitiegesprekken, maar we komen hier enorm versterkt uit. Niemand had geloofd dat we zouden winnen en ik blijf op een positieve manier oppositie voeren."
</doc>
<doc id="640" genre="news" gender="?">
De gemeenteraad komt voor het eerst na de verkiezingen weer samen
  Keerbergen - Op maandag 22 oktober komt de gemeenteraad, voor het eerst na de verkiezingen, weer samen. Wat staat er op de agenda? 1. Secretariaat - Notulen vorige vergadering 2. OCMW - Budgetwijziging 1/2018 3. Omgeving en Economie - Verkoop perceel tussen meer en Mereldreef 4. Ruimte - Iverlek: algemene vergadering in buitengewone zitting 14 december 2018: aanstelling gemeentelijk vertegenwoordiger en bepaling mandaat 5. Cultuur - Cultuurraad: subsidieverdeling socio-culturele verenigingen 2017 6. Begraafplaatsen - IGS Hofheide buitengewone algemene vergadering 11 december 2018 - aanstelling gemeentelijk vertegenwoordiger en bepaling mandaat 7. AGB - Prijssubsidie AGB Keerbergen 8. Duurzaamheid en Mobiliteit - Interleuven: buitengewone algemene vergadering 19 december 2018 - aanstelling gemeentelijk vertegenwoordiger en bepaling mandaat Iedereen kan de zitting van de gemeenteraad bijwonen vanaf 20.30 uur in de raadszaal van het gemeentehuis. 
</doc>
<doc id="641" genre="news" gender="?">
LIVE. Stefaan Van Hecke: "Twintig procent kans dat ik burgemeester word"
  Merelbeke - "De kans dat ik burgemeester word, is twintig procent", zegt Groen-lijsttrekker Stefaan Van Hecke. "Onze thema's leven enorm, vooral in de buitengebieden." "Ik heb een heel goed gevoel", zegt Groen-lijsttrekker Stefaan Van Hecke, nadat hij ging stemmen in de basisschool in Melsen. "Tijdens de campagne heb ik vaak de opmerking gekregen dat het nieuwe gemeentebestuur wel eens iets anders mag zijn. Onze thema's, zoals open ruimte, mobiliteit, fietsveiligheid, leven enorm, vooral in de buitengebieden." Van Hecke is er "hoopvol op" dat hij deel kan uitmaken van het volgende gemeentebestuur. "En burgemeester worden, zou natuurlijk fantastisch zijn." Volgens Van Hecke is hij niet gecontacteerd om het op een akkoordje te gooien. "We hebben elkaars telefoonnummer, maar dat is het dan ook. Ja, het burgemeesterschap is inderdaad nog nooit zo dichtbij geweest. Een jaar geleden schatte ik die kans op vijf à tien procent, nu op twintig procent." ( ) Naar Van Heckes favoriete coalitie is het gissen, al licht hij een tipje van de sluier. "SP.A en CD hebben nog niet eens een programma gepubliceerd. Hun programma ken ik dus niet. Maar als ik zie wat CD zegt over de woonuitbreidingsgebieden in de buitengebieden ( ), dan staan we dichter bij Open VLD. CD wil die gebieden misschien maar gedeeltelijk schrappen, en Open VLD helemaal. Voor ons is het alles of niets." Ook lokaal Groen-voorzitter Pieter Verstraete bracht zijn stem al uit. Vanop de derde plaats lijkt een gemeenteraadszitje een zekerheid.
</doc>
<doc id="642" genre="news" gender="?">
Hoe Beau van Ervan Dorens 'flop na flop' te boven kwam en grote winnaar werd
 "Ik ben nou eenmaal gezakt op de celebrityladder." Beau van Erven Dorens zag het in 2015 niet meer echt zitten, toen hij zijn vertrek bij SBS aankondigde. Nu, drie jaar later, is de presentator de grote winnaar van het Gouden Televizier-Ring Gala: hij won de prijs voor het beste televisieprogramma en de prijs voor beste presentator. "Beau nam bij programma's in het verleden altijd een stap naar de voorgrond. De laatste jaren deed hij een stap opzij. Dat wordt beloond", zegt NRC-recensent Arjen Fortuin. Van Erven Dorens kwam voor het eerst op televisie met het RTL-programma Alles voor de Kijkcijfers . Daarin keek hij met programmamakers naar shockerende filmpjes. Dit programma was geen groot succes, maar RTL bleef Van Erven Dorens toch inzetten als presentator . Hij kwam uiteindelijk in 2001 bij RTL Boulevard terecht, en daar had hij zijn grote doorbraak. De kijkcijfers waren heel hoog voor Boulevard. "De combinatie met Albert Verlinde was een uitstekende. Wat Albert interessant vond, vond Beau per definitie oninteressant. Dat gaf altijd een leuke frictie", zei oud-programmadirecteur van RTL 4 Bert van der Veer eerder tegen BN de Stem. Toch wilde Van Erven Dorens iets anders en ging hij naar SBS. Dat bleek uiteindelijk geen goede keuze voor zijn televisiecarrière. Programma's als Hole in The Wall met Gerard Joling, werden geen succes. Jarenlang maakte Van Erven Dorens flop na flop. Ook bij Shownieuws bleek de presentator niet op zijn plek te zitten toen hij in 2015 aankondigde weer de overstap terug naar RTL te maken. Bij RTL kreeg hij de ruimte. De 47-jarige Van Erven Dorens mocht programma's als The Amsterdam Project en 5 jaar later gaan presenteren. Samen met zijn 'zomerbijbaan' bij RTL Late Night , waarbij hij Humberto Tan tijdelijk verving, bloeide hij op. " Boulevard werd de basis onder zijn bestaan", zegt Fortuin. "Maar op die basis ging hij verder. Hij durfde ook opeens de gevoelige programma's te maken. Gevoelige televisie. Mooie televisie." In The Amsterdam Project probeerde Van Erven Dorens daklozen een betere toekomst te geven. Hij won daar de Zilveren Nipkowschijf voor. In Beaufort ging hij extreme uitdagingen aan en in 5 jaar later focuste hij zich op de diepte-interviews. "De kracht van deze programma's zit in de human interest, de gevoelige factor. Maar die human interest, en dus ook de kracht daarachter, zit inmiddels ook in Beau", zegt Fortuin. Dit paste beter bij Beau, merkten televisierecensenten op. Zo schreef recensent voor het AD Angela de Jong: "De tv-presentator (...) heeft ineens zijn plek gevonden. En wel in maatschappelijk betrokken reality, waarin hij registreert, participeert, zich verwondert of opwindt, raakt en zich laat raken om ongegeneerd zijn tranen de vrije loop te laten voor de camera. Dat is Beau op zijn best." En dat is hij ook in het programma Beau Five Days Inside , waarvoor hij gisteravond de Gouden Televizier-Ring won. In het programma bezocht hij verschillende instellingen in Nederland, zoals een brandwondencentrum, een tbs-kliniek, een hospice en een bejaardentehuis voor verslaafden. In een instelling bracht hij vijf dagen door om erachter te komen hoe het is om daar te wonen. "Ook dit is een ontroerend programma. Hij laat veel van zichzelf zien en dat hij het belangrijk vindt", zegt Fortuin. In het begin moest Fortuin er nog even aan wennen, zegt hij. "Ik wachtte af en zag toen de bescheidenheid. De stap opzij. Het deed iets met hem. Hij durfde gevoelens te laten zien." Dat is inderdaad Beau op zijn best, zegt Fortuin. "Hij zal zo door blijven gaan. Hij heeft inmiddels al een televisiecarrière van 20 jaar achter de rug. Dan weet je wat je wil. En wat je kan." Ook De Jong kijkt reikhalzend uit naar nieuwe afleveringen van Five Days Inside en andere soortgelijke programma's, schrijft ze in haar column. "Met als ultieme bekroning die andere plek die nadrukkelijk lonkt sinds vorige zomer: een eigen latenight-talkshow."
</doc>
<doc id="643" genre="news" gender="?">
FOTO. Leuvense lijsttrekkers gaan vrolijk stemmen: "En nu gaan we onze gedachten een paar uur proberen te verzetten"
  Leuven - Het is zover, d-day voor de Leuvense politiek. Vanavond weten we wie na 24 jaar de burgemeesterssjerp overneemt van Louis Tobback. Zijn verhoopte opvolger Mohamed Ridouani ging alvast stemmen, en ook grote uitdager Lorin Parys (N-VA) deed zijn plicht. Om 9.30uur stipt arriveerde N-VA-lijsttreker en grootste uitdager deze verkiezingen Lorin Parys met de fiets aan basisschool De Grasmus in Leuven centrum, waar hij moest gaan stemmen. Samen met zijn man Bart en hun dochter en twee pleegkindjes, trotseerde hij de file aan stemlokaal 13. "Het is toch wel een spannende dag", zei Parys. "Ik hoop dat we kunnen groeien, zodat we meer op het beleid kunnen wegen. Hopelijk zullen we dat kunnen doen vanuit de meerderheid, maar daar beslist de Leuvenaar over. Nu is het echt aan de kiezer. Wij gaan nu een paar uur thuis ontspannen met de familie." SP.A-lijsttrekker Mohamed Ridouani ging stemmen in stemlokaal 65 in sporthal Ymeria in Wijgmaal, slechts enkele minuten nadat ook huidig schepen Myriam Fannes er was gaan stemmen. Ridouani kwam te voet toe met zijn vrouw Geertrui, en werd meteen door tal van mensen begroet. De kandidaat burgemeester nam zijn tijd in het stemhokje. "Ik kom hier met opgeheven hoofd een stem uitbrengen. Ik ben werkelijk trots op het palmares dat wij de jongste jaren voor Leuven hebben kunnen verwezenlijken en hoop dat te kunnen verderzetten. Als wij als grootste partij uit de bus komen zal ik een coalitie proberen te vormen met de partijen die het dichtst bij ons en dat zijn wat mij betreft de Groenen en CD", aldus Ridouani. Als hij wint, zal hij ook de eerste burgemeester van allochtone afkomst zijn van een Vlaamse centrumstad. Ook dat is volgens hem wel belangrijk aan deze dag. "En nu ga ik proberen nog een paar uur mijn gedachten te verzetten", zei hij toen hij vertrok. "Misschien ben ik volledig mijn feeling kwijt, maar ik heb de indruk dat het er goed uitziet in Leuven voor sp.a, ondanks de algemene trend in heel Vlaanderen", zei burgemeester Louis Tobback toen hij in Heverlee zijn stem uitbracht. Er werd wat gegrapt met de voorzitter en bijzitters, handjes geschud met de wachtenden in de rij en vooral veel gelachen. Elders gingen ook Carl Devlies (CD), David Dessers (Groen), Rik Daems (Open VLD), Hagen Goyvaerts (Vlaams Belang), Line De Witte (PVDA) en Laurent Goethals (Liever Leuven) hun stem uitbrengen. Rik Daems maakte er zelfs een hele tocht door Leuven van, want hij vergezelde nadien nog met heel wat van zijn partijgenoten toen zij gingen stemmen.
</doc>
<doc id="644" genre="news" gender="?">
1 op 9 Nederlanders spijt van tattoo
 Bussum - Volgens de laatste cijfers heeft één op de negen Nederlanders een tatoeage. Afgaande op een enquête van Advanced Dermatology, zou liefst 78 (!) procent spijt van één of meerdere tattoos hebben. 
</doc>
<doc id="645" genre="news" gender="?">
Bedrijven zoeken ze wel, maar vinden migranten niet
 Nieuwkomers Consultant Golchin zag hoogopgeleide migranten thuis zitten zonder werk en bedrijven tevergeefs zoeken naar personeel. Hij werd de schakel. Zijn teller staat op ruim honderd migranten met baan. Russen vind je op koop- en verkoopsites. Iraniërs bereik je via de radio. Syriërs kom je tegen in Facebookgroepjes, weet de Zweedse Farzad Golchin. Bedrijven zoeken wel naar deze groepen, maar kunnen ze niet vinden. Tegelijkertijd zitten nieuwe migranten als chirurg, IT-consultant of automonteur vaak werkloos thuis, soms met een doctoraat in hun achterzak. Er is ook niemand die hén kan vertellen waar ze nodig zijn. Golchin is de schakel tussen beiden. Hij is directeur van Novare Potential, een Zweedse consultant die bedrijven en migranten – „nieuwkomers”, noemt hij ze – samenbrengt. In een chic kantoorpand in Stockholm vertelt de 37-jarige Golchin over zijn werk, de prominente familie Wallenberg, zijn vader, modeketen H, en het Zweedse migratiebeleid. Maar eerst over die belangrijke dag waarop hij woedend in de auto zat. Het was in de tijd dat hij net was begonnen met Novare Potential, 2016. Hij zocht een Arabisch sprekende recruiter. „Een Syrische man reageerde heel snel op de advertentie”, zegt Golchin. „Hij was arts. Ik vroeg hem, een beetje naïef misschien, of het niet beter voor hem was ook in Zweden als arts aan de slag te gaan. De man zei: ‘Ik woon al tweeënhalf jaar in Zweden, mijn vrouw is zwanger, ik heb nú werk nodig.’” Hij was zo verbaasd, zegt Golchin, die toen nog in de veronderstelling was dat hoogopgeleide nieuwkomers wél makkelijk zouden kunnen doorstromen op de Zweedse arbeidsmarkt. Maar de man bleek nog dertig andere artsen te kennen die werkloos thuis zaten, alleen al in de stad Eskilstuna – een uur rijden van Stockholm. Golchin ging er langs en trof een groep gefrustreerde mensen, vertelt hij. De artsen kwamen van over de hele wereld – uit Syrië, Iran, Nicaragua, Colombia. Sommigen vluchtten voor oorlog, anderen kwamen voor een geliefde naar Zweden. „Ze waren bang hun expertise te zijn kwijtgeraakt. Een van hen had nota bene tien jaar als chirurg gewerkt.” De Zweedse arbeidsdienst meldt dat hier niet één verklaring voor is. De nieuwkomers hebben vaak geen professioneel netwerk, maar voldoen bijvoorbeeld ook niet aan de onderwijseisen die veel Zweedse bedrijven stellen. Op de weg terug naar huis was Golchin boos. Vanaf dat moment wist hij zeker dat er in Zweden behoefte was aan zijn bedrijf, vertelt hij. Van de 140.903 ‘nieuwe migranten’ die vorig jaar geregistreerd stonden bij het Zweedse arbeidsbureau, vonden er 31.202 werk en begonnen 10.870 een studie. Het overgrote deel van de mensen met een verblijfsvergunning zit dus werkloos thuis. In zijn beige pak is Golchin niet zo’n gelikte consultant. Hij komt eerder verlegen over. Vóór Novare Potential was hij manager bij een Zweeds telecombedrijf, waar hij campagnes bedacht die Zweedse migrantengroepen moesten bereiken. Golchins vader is wiskundeleraar en werkte al eerder met nieuwkomers. „Hij vertelde mij altijd dat die groep leerlingen het hardst werkte. Ik was op mijn beurt jaloers dat hij iets deed dat goed was voor de wereld, en ik iets deed dat vooral veel geld binnenbracht.” Toen Novare Group, een groep van tien vooraanstaande Zweedse hr-bedrijven, hem vroeg eens na te denken over een adviesbureau voor nieuwkomers, greep hij die kans met beide handen aan. Kort voor zijn bezoek aan Eskilstuna had Golchin al een businessplan geschreven voor Novare Potential. „Maar op de terugweg vanuit Eskilstuna heb ik meteen de directeur van de Wallenberg Investment Group, een bekende via Novare, gebeld en verteld over die werkloze artsen. Als we een goed plan hadden voor deze groep, zouden ze ons helpen.” Daarna belde hij met een universiteit en ontwikkelde hij samen met een groep nieuwkomers een intensief onderwijsprogramma voor geneeskundigen. Met deze crash course van drie maanden kunnen nieuwkomers die in hun thuisland arts waren, in het Zweeds een toelatingsexamen doen. Honderd mensen hebben tot nu toe meegedaan aan het programma, meer dan de helft van die groep loopt inmiddels stage of werkt in een Zweeds ziekenhuis. „Dát is het belangrijkste”, zegt Golchin, „dat mensen in de juiste omgeving zijn. Daarna wordt alles makkelijker.” Golchins doel is om de talenten, dromen en ervaringen van nieuwkomers niet onbenut te laten. Samen met zijn zes collega’s, vier wonen nog niet zo lang in Zweden, zoekt hij advertenties en daarna naar de juiste nieuwkomers bij de openstaande vacatures. Veel bedrijven kloppen bij hem aan omdat ze nieuwe mensen nodig hebben, helemaal nu de krapte op de arbeidsmarkt groter wordt. Ze zoeken academici, IT-specialisten, conciërges. Novare Potential heeft inmiddels veertig klanten, onder wie Deloitte, PriceWaterhouseCoopers, en Skania – een Zweeds voertuigenbedrijf dat momenteel naarstig opzoek is naar laaggeschoold personeel. Een van de klanten is ook de Zweedse modeketen H, die in januari dit jaar onder vuur kwam te liggen vanwege een foto in hun Britse webshop. Op het plaatje draagt een zwart jongetje een trui met de tekst: coolest monkey in the jungle . In Zuid-Afrika sloten tijdelijk alle zeventien winkels, nadat een links-radicale oppositiepartij de winkels had bestormd. Wereldwijd heeft H 4.553 winkels. „H zag in dat ze een multinational zijn, maar dat op het hoofdkantoor alleen maar Zweden rondlopen. Dat is niet goed voor je bedrijf”, zegt Golchin. Via hem ontmoette H een Syrische man van rond de veertig, die ervan droomde ooit bij de modeketen te werken. Nu werkt hij er als visual merchandiser, en kijkt hij naar hoe de winkel zich online profileert. Op het kantoor van Golchin hangen tientallen polaroidfoto’s van blije gezichten aan een lijn. Golchin krijgt er zelf ook een glimlach van. „Meer dan honderd mensen hebben via ons nu een baan gevonden”, zegt hij trots. Ze zijn gemiddeld tussen de 25 en 40 jaar oud. „Als je de mensen die nog een stage lopen meetelt, zijn het er meer dan tweehonderd.” Tot nu toe heeft Novare Potential vooral monteurs, IT-specialisten en mensen in de administratie en financiële sector gevonden. Het is belangrijk dat bedrijven niet alleen uit idealisme bij Golchin aankloppen, zegt hij. „Ze moeten de mensen écht nodig hebben, anders is het voor de nieuwkomers ook niet leuk.” Het succes van Golchins werkwijze is dat zijn bedrijf niet te veel op diploma’s let, maar met name de vaardigheden van nieuwkomers test. Ook biedt hij trainingen aan, die nieuwkomers verder op weg kunnen helpen. Samen met het Koninklijke Instituut voor Technologie ontwikkelde Golchin bijvoorbeeld een intensieve training coderen voor software-ontwikkelaars. In drieënhalve maand tijd vijfhonderd uur les. Zeventig mensen haalden die cursus, vijftig daarvan hebben nu werk. Ook ongebruikelijk: „Als nieuwkomers aangenomen worden, betaalt het bedrijf ons en wij hen. Dat doen we het hele eerste jaar zo, omdat het bedrijf op die manier minder risico loopt. Daarnaast krijgen ze van ons een mentor aangewezen, met wie ze al hun problemen kunnen bespreken. Dat zijn Zweden die in het bedrijfsleven actief zijn en dit vrijwillig doen.” Bovendien gelooft Novare Potential er niet in dat je mensen les moet geven over Zweedse normen en waarden, die moeten ze zelf ondervinden. Golchin noemt een voorbeeld: „Het is lunchtijd. Sommige mensen gaan eten, anderen niet. Is het dan wel of niet beleefd om die mensen mee te vragen?” Een ander verschil waar veel mensen aan moeten wennen is het gebrek aan hiërarchie in Zweedse bedrijven. „Hier verwachten managers van hun werknemers dat ze problemen benoemen en meehelpen oplossingen te vinden, veel nieuwkomers zijn dat niet gewend.” Al zijn dat volgens Golchin allemaal overbrugbare verschillen. De grootste achterstand blijft de taal: „Maar juist als nieuwkomers de kans krijgen om tussen Zweden te werken, kunnen ze de taal echt goed leren.” Hoe komt het nou dat Golchin in zo’n kleine stad als Eskilstuna, dertig werkloze artsen kon tegenkomen? „Zweden is goed in organiseren en structureren, maar daardoor niet zo flexibel”, zegt hij. Het land dat tien miljoen inwoners telt, heeft de afgelopen vier jaar aan 165.800 mensen asiel verleend. „Veel migranten moesten een jaar wachten op een verblijfsvergunning, en mochten in die periode niet werken of de taal leren. Dan heb je dus al een achterstand.” Golchin vindt ook dat het beleid te sterk gericht is op het vinden van een plan voor alle migranten, terwijl ze juist naar de verschillende achtergronden moeten kijken. „Het is soms frustrerend om te zien hoe makkelijk je iemand op weg kunt helpen, zodra je dat wel doet.” Het mooiste aan zijn werk vindt Golchin dat een zelfstandig inkomen niet alleen effect heeft op mensen zelf, maar ook op hun omgeving. „Hun families, vrienden, ze hebben er allemaal iets aan”, zegt hij. „En als andere migranten roepen dat ze hier toch nooit werk zullen vinden, kunnen zij zeggen: ‘Kijk naar mij. Het kan wel.’ Alleen dát heeft al effect.”
</doc>
<doc id="646" genre="news" gender="?">
Raven en feesten kan de klok rond op Amsterdam Dance Event
 Amsterdam Dance Event  Amsterdam Dance Event trok de afgelopen vijf dagen meer dan 400.000 bezoekers. De conferentie van het grootste dancefestival ter wereld bleek wat vluchtig, maar feesten kon je de klok rond, met name in Amsterdam-Noord. Noord Gescoord, staat er op een bordje achter de bar in Garage Noord, de club die lijkt op een voetbalkantine. Er is geen slogan beter van toepassing op Amsterdam Dance Event (ADE) dit jaar. Het undergroundgevoel van de noordelijke IJ-oever is voelbaar in tal van leuke nieuwe locaties die zijn toegevoegd aan het grootste clubfestival en dancecongres ter wereld – zoals Sexyland, Skatecafé en Garage Noord. Ze trokken afgelopen vijf dagen samen met 450 feesten op 200 andere locaties ruim 400.000 bezoekers naar de hoofdstad. Dj Phuong Dan staat zaterdagnachtaan de bar in Garage Noord. De club doet hem denken aan ‘punkhol’ Golden Pudel in zijn thuisstad Hamburg, zegt hij. „Het is rafelig, de entreeprijs is laag en iedereen is welkom.” Er hangt een dichte mist, het danstempo ligt er laag. Twee meisjes draaien om elkaar heen in een trage verleidingsdans, terwijl dj Elena Colombi kosmische house met steeds verschuivende percussie mixt met een oorwurm van een acidtrack van Donato Dozzy. Maar de leukste aanwinst is ongetwijfeld ‘Noorderling’, het oude Veronica-schip op de NDSM-werf. De club heeft goed geluid, een mini-dansvloer die mensen als vanzelf samenperst en een jonge garde enthousiaste en getalenteerde huisdj’s zoals Jasmín en Pasiphae. Die eerste warmde vrijdagnacht knap op voor Or:la met sfeervolle house met schurende ritmes van Steffi, Octo Octa en Avalon Emerson. Het was een eigenzinnige set, die toch niet ‘moeilijk’ aanvoelde. Ook generatiegenoot Upsammy draaide avontuurlijk een deur verderop in sociëteit Sexyland. De blokkerige beats stuiterden alle kanten op, maar het publiek dat volop had gesnoept van de ‘magic punch’ die een tovenaar uitdeelde, was niks te gek. Uitgaan is loslaten. Maar kan raven meer zijn dan een uitlaatklep? Ja, betoogden de oprichters van de Georgische club Bassiani tijdens de conferentie die duizenden danceprofessionals van over de hele wereld trok. In Georgië kan je meerdere jaren de gevangenis indraaien voor het bezit van een pil. Clubs zijn plekken waar vrije geesten en gemarginaliseerden van gedachten kunnen wisselen. Dat geldt ook voor de feesten van het Palestijnse dj-duo Jazar en festival Nyege Nyege in Oeganda, de drie voorbeelden van ‘revolutionair raven’ die in het panel zaten. De onderwerpen waren relevant (er waren zeker vijf panels over ‘geestelijk welzijn’ naar aanleiding van de tragische dood van Avicii) maar de uitwerking viel soms tegen. Want waarom waren de initiatiefneemsters van de petitie tegen dj Konstantin niet uitgenodigd om in debat te gaan over seksisme in de dance-industrie? Waarom kwam er een Britse filmcriticus, Zoe Margolis, in hun plaats algemeenheden vertellen over seksisme in de filmindustrie? Feesten kon je dit jaar de klok rond. Platenwinkels Rush Hour en Mary Go Wild (MGW) organiseren al jaren dj-optredens, maar MGW deed dat dit jaar voor het laatst en ging eruit met een knal. De dancewinkel overtrof zichzelf in gastvrijheid en gezelligheid. Joost van Bellen en Tommy Sunshine regen vroege houseklassiekers als ‘Dominator’ en ‘Energy Flash’ aan elkaar in de minikelder die veel weg had van een Turks stoombad. Een lieve vrouw droogde er de oksels van het publiek met een ventilator. Festivals als Awakenings, DGTL en Into The Woods organiseerden eigen dag-edities. De hele dag door braakte de pont bleekneusjes uit bij het Centraal Station en zette minstens zoveel frisgewassen types af. Doorzetters die de fiets pakten en doorreden naar Radion in Osdorp (een uur fietsen vanaf de clubs in Noord) werden beloond met heerlijk ontbijt en fruitsap tijdens Breakfast Club, de langst lopende ‘after’ die met afstand nog steeds de allerleukste bleek. De Koreaanse Instagramster en dj Peggy Gou draaide hier lachend en grappend met een tulbandhanddoek haar eigen hitsingle ‘Itgehane’ en Marco Shuttle overtuigde opnieuw met een creatieve techno-set. Het was ook het Amsterstam Dance Event waar EDM-ster Hardwell voorlopig afscheid nam met het Metropole Orkest. Die samenwerking bleek helaas een fastfoodwaardig en weinig geloofwaardige mix van hits. Leuker was het ‘all ages’-optreden van Martin Garrix op zaterdagmiddag. Kinderen met glow-in-the-dark-brillen en T-shirts met het logo van de ster die later die dag de DJ Mag-award won, begonnen te springen bij hitsingles als ‘Burn Out’. De visuals waren indrukwekkend, om de paar minuten gingen de confetti- en rookkanonnen af. Producers in de dop die elkaar kennen van zeilkamp, meisjes met roze koptelefoons: is er iets meer hartverwarmend dan kinderfans? Voor de oudere generatie was het optreden van Orbital in Paradiso onvergetelijk. Het pionierende houseduo speelde net zoveel nummers van hun bejubelde album In Sides (1996) als later werk en sloot af met de ultieme klassieker ‘Halcyon’ . Ook het concert van de jonge Belgische SkyH1 in de De School was prachtig overrompelend en liet je de hipsterpretenties bij de deur snel vergeten. Galmende synthtonen werden langzaam en zorgvuldig aangevuld met beats die klonken als de zachte voetafdruk van een reus op grint. Intussen draaiden blauwe franjes in een kunstinstallatie achter haar rond als moderne ballerina’s. Met die helende soundscapes zou je wel een heel weekend willen opstijgen. Maar ADE dendert nog door tot maandagmiddag.
</doc>
<doc id="647" genre="news" gender="?">
Kramballekes vangen op de jaarmarkt
  Sint-Pieters-Leeuw - Kramiek en balletjes blijven in het Pajottenland twee lekkernijen die steevast op tafel komen wanneer het kermis is in het dorp. Op de jaarmarkt in Vlezenbeek maken de Verenigde Handelaars er zelfs een gewoonte van om vanop een hoogtewerker 'kramballekes' -een broodje kramiek en een gehaktballetje in een zakje- te grabbel te gooien. Ook deze keer stonden op de begane grond honderden mensen klaar om de kramballekes op te vangen. Vijf van hen wonnen ook nog eens een waardebon om te spenderen bij de plaatselijke handelaars. Nele Van Nerom won de hoofdprijs van 250 euro.
</doc>
<doc id="648" genre="news" gender="?">
Spiere-Helkijn heeft een nieuw schepencollege
  Spiere-Helkijn - Burgemeester Dirk Walraet haalde juist voldoende zetels om zijn sjerp te behouden. De dag na de verkiezingen werd in Spiere-Helkijn al knopen doorgehakt. "De kandidaten met de beste score, worden schepen", aldus Dirk Walraet. In faciliteitengemeente Spiere-Helkijn ligt het nieuwe schepencollege al zo goed als vast. Na dertig jaar burgemeesterschap mag Dirk Walraet er nog een zesde ambtstermijn bij doen. De twee kandidaten die na Walraet het best scoorden worden schepen. Huidig schepen Roger Deldaele zal ook in de volgende legislatuur mee besturen. Raadslid Conny Seynaeve wordt eveneens schepen. “Conny zal onder meer Sport voor haar rekening nemen en Roger al zeker openbare werken”, aldus Walraet. Enkel wie de toegevoegde schepen voor sociale zaken, de voormalige OCMW-voorzitter, wordt, dat staat nog niet vast. Voor die functie gaat het nog tussen de verkozenen Christine Delaplace en Willy Glorieux, beiden haalden evenveel voorkeurstemmen. Voor Lijst Burgemeester is ook nog Nicolas Debonnet verkozen. Oppositiepartij Team+ heeft vijf zetels. De verkozenen zijn Vincent Devos, huidig eerste schepen Rik Vandevenne, Gerda Van Den Driessche, Mathias Goos en Patricia Deldaele.
</doc>
<doc id="649" genre="news" gender="?">
Burgemeester Coín vraagt om rust na aantreffen dode Nederlanders
 Coín - De burgemeester van Coín, Fernando Fernández, heeft om rust gevraagd in zijn dorp - en te wachten op de officiële resultaten van de autopsie, nadat gisteren drie levenloze lichamen van Nederlanders in een boerderij net buiten zijn dorp werden gevonden. Hij bevestigde dat het om drie Nederlanders gaat - en dat zij al enkele jaren in een boerderij op zeven of acht kilometer buiten het dorp woonden - in een buurt die El Partido Moreta heet. Maar Fernandéz zegt ook dat de verdere identiteit van de familieleden onbekend is. Bekijk ook: „De autoriteiten hebben contact opgenomen met de Nederlandse ambassade. Er wordt geprobeerd na te trekken of de documentatie die in het huis is gevonden, van hen is. En er wordt in Nederland geprobeerd om te kijken of er iemand is die kan beslissen wat er met de lichamen moet gebeuren.” De burgemeester van Coín zegt dat de buren ’erg geëmotioneerd’ zijn. Hij kon niet bevestigen of de buren veel contact met elkaar onderhielden. „Dit is een plattelandsgebied waar door het klimaat allerlei verschillende vee- en landbouwbedrijven te vinden zijn, tussen woonwijken in. In Coín wordt vanwege het klimaat veel groente verbouwd. Dat trekt families van verschillende nationaliteiten aan, die hier huizen huren of kopen op het platteland en die vaak een anoniem en afgezonderd leven leiden. Ze mengen niet met de oorspronkelijke bevolking.” Volgens een van de eerste theorieën die Spaanse media noemden, zou het om een ’collectieve zelfmoord’ kunnen gaan. Maar de burgemeester wilde dit niet bevestigen noch ontkennen. „Als de autopsie eenmaal gedaan is, dan weten we pas of er tekenen van geweld waren”, zegt hij. „Tot die tijd ga ik niet over de doodsoorzaak speculeren. Ik wil niet het risico lopen iets verkeerds te zeggen. We hopen dat er geen gewelddadige doodsoorzaak is geweest.” Bronnen rond het onderzoek zeggen tegen Europapress dat de autopsie nog ’lange tijd’ in beslag kan nemen. Volgens Europapress bevestigen politiebronnen dat het de zoon van de eigenaar van het huis is die de mensen vond, nadat buren hadden geklaagd over een sterke stank. De man trof de lichamen aan van de Nederlandse man van 62 jaar. Naar het zich liet aanzien, heeft hij zichzelf opgehangen. Zijn vrouw van 59 jaar zou aan een terminale ziekte lijden. In een andere kamer werd de 89-jarige schoonmoeder van de man aangetroffen. 
</doc>
<doc id="650" genre="news" gender="?">
Elf doden na aanslag op tweede verkiezingsdag Afghanistan
 Onder de slachtoffers zijn zes kinderen. De verkiezingen zijn in delen van het land verlengd omdat de verkiezingsdag zaterdag chaotisch verliep. In het oosten van Afghanistan zijn bij een aanslag met een bermbom zondag zeker elf mensen om het leven gekomen. Onder de slachtoffers zijn zes kinderen. Dat hebben de lokale autoriteiten bekendgemaakt, schrijft persbureau AP. De parlementsverkiezingen zijn in delen van het land verlengd omdat de verkiezingsdag op zaterdag chaotisch verliep . Het is voor het eerst sinds 2010 dat er parlementsverkiezingen in Afghanistan worden gehouden. Volgens de kiescommissie kunnen meer dan drie miljoen stemgerechtigden zondag nog hun stem uitbrengen. Meer dan vierhonderd stemlokalen zijn open. De verkiezingen verliepen zaterdag chaotisch na technische problemen met de kiezersregistratieapparatuur. Ook gingen veel stembureaus uren te laat open en stonden er lange wachtrijen. Volgens de plaatsvervangend minister van Binnenlandse Zaken zijn zaterdag zeker 27 burgers omgekomen bij verschillende aanslagen in het land. De VN-organisatie voor Afghanistan Unama prees zaterdag de Afghanen die hun stem hadden uitgebracht, ondanks alle problemen. “Miljoenen Afghaanse burgers trotseerden veiligheidsdreigingen en wachtten uren lang om vandaag [zaterdag] hun stem uit te brengen voor een betere toekomst.” Tot nu toe was de opkomst het hoogst in de hoofdstad Kabul, in de zuidelijke provincie Uruzgan was de opkomst het laagst. De aanloop naar de verkiezingen was zeer onrustig. De Talibaan hadden gewaarschuwd voor aanslagen op stembureaus. Ook werden enkele parlementskandidaten vermoord . Donderdag werden nog drie hooggeplaatste Afghaanse functionarissen doodgeschoten in de zuidelijke provincie Kandahar. Als gevolg hiervan werden de verkiezingen in die provincie uitgesteld naar aanstaande donderdag. De definitieve uitslag van de verkiezingen wordt pas in december verwacht.
</doc>
<doc id="651" genre="news" gender="?">
Tips voor vrouwen in de politiek
 Alledaags seksisme  In 2017 stokte de opmars van vrouwen in de Tweede Kamer. Een van de redenen is dat de verharding van de politiek vrouwen afschrikt, veronderstelt Julia Wouters. Je zou het jubileum feestelijkere cijfers gunnen. In het jaar waarin Nederland viert dat een eeuw geleden de eerste vrouw in de Tweede Kamer werd verkozen, is de opmars van vrouwen in het parlement gestokt. Na de Tweede Kamerverkiezingen in 2017 daalde het aantal vrouwen al van 60 naar 54 en sindsdien kromp het dit jaar door personele wisselingen naar de huidige 49. Een aandeel van iets meer dan 32 procent, terug op het niveau van 1994. ‘Terwijl andere landen het steeds wat beter doen, lijkt het erop dat wij hier eerder achteruitgaan dan vooruit’, constateert Julia Wouters in de inleiding van De Zijkant van de Macht . Hoe dat komt, probeert zij in haar boek te onderzoeken. Maar ook hoe dat anders kan. Want politiek, schrijft ze al in haar ondertitel, is ‘te belangrijk om aan mannen over te laten’. Wouters werkte elf jaar als politiek assistent van Lodewijk Asscher, politiek leider van de PvdA die eerder wethouder en vice-premier was. Daarmee heeft ze een uitstekende uitgangspositie om te reflecteren op de positie van vrouwen in de Nederlandse politiek: voldoende afstand om zelf geen rancune of wrok te koesteren en nabij genoeg voor rake inzichten en toegang tot relevante personen. Dit maakt De zijkant van de macht tot een boeiend verslag van bijvoorbeeld alledaags seksisme dat er voor zorgt dat eigenschappen die bij mannelijke politici worden gewaardeerd bij vrouwen irritatie opwekken. Ook bespreekt Wouters uitvoerig de neigingen die vrouwen ervan weerhouden een politieke rol na te streven, zoals aangeleerde afkeer van conflicten en overdreven bescheidenheid. Soms is de vrouw haar eigen grootste oppositie. Wouters sprak met vrijwel alle vrouwelijke hoofdrolspelers van de afgelopen decennia – Neelie Kroes, Hedy d’ Ancona, Femke Halsema – wat veel mooie anekdotes oplevert in haar beknopte geschiedenis van vrouwen in de Nederlandse politiek. In alles merk je dat Wouters dol is op het politieke spel en dat de achterstand van vrouwen haar aan het hart gaat. Haar boek is daarmee ook een pamflet en soms bijna een zelfhulpboek, vol als het staat met tips en trucs voor vrouwen met politieke ambities. En vreemd genoeg wordt het daardoor juist af en toe wat tam, met adviezen als ‘ fake it till you make it’ en ‘zie je twijfel als kracht’. Natuurlijk zijn méér vrouwen in de politiek wenselijk, maar een te breed pleidooi daarvoor heeft ook iets depolitiserends, als VVD- en SP-vrouwen vergelijkbare anekdotes oplepelen. Meer vrouwelijke parlementariërs zou feestelijk zijn, maar een hoeraatje voor élke vrouw, ongeacht haar competentie of overtuigingen, is tamelijk apolitiek en een tikje onnozel. Een terloopse opmerking van feministisch boegbeeld Hedy d’Ancona in het boek illustreert dit. D’Ancona weigerde de actie stemopeenvrouw.nl te steunen, omdat ze ‘het moeilijk vindt ertoe op te roepen om op een vrouw te stemmen, ongeacht haar politieke kleur’. Over dit ongemak zou je graag meer lezen: verbreed je de strijd te zeer, dan haal je de angel er haast vanzelf uit, en daarmee de slagkracht. Terecht merkt Wouters op dat de verharding in de politiek vrouwen lijkt af te schrikken. Maar dit kan ook een nieuw vuur aanwakkeren, zoals nu in de VS. In de inleiding van haar boek lees je over Wouters’ persoonlijke woede toen er op een politieke bijeenkomst voor de zoveelste keer óver vrouwen, in plaats van mét vrouwen werd gesproken. Iets meer van die oprechte woede zou de vrouw in de Nederlandse politiek goed doen.
</doc>
<doc id="652" genre="news" gender="?">
Mosseldagen bij VC Union Lovenjoel
  Bierbeek - Op vrijdag 5 (van 17.30 tot 21 uur), zaterdag 6 (van 18 tot 21 uur) en zondag 7 oktober (van 11.30 tot 15 uur) kan je in de kantine van voetbalclub Union Lovenjoel de voeten onder tafel schuiven voor een lekkere portie mosselen. www.unionlovenjoel.be
</doc>
<doc id="653" genre="news" gender="?">
Iemand een bord wormenpap?
 Wat eten we? We horen al jaren dat insecten eten binnenkort heel normaal zal zijn, maar die revolutie komt nog niet echt van de grond. Een nieuw merk doet een poging. Jaha, insecten eten heeft de toekomst. Dat spaart het milieu, je hoeft geen kippen/varkens/koeien te slachten en heus, ze zijn best lekker. Nu vinden we het nog een beetje gek, maar straks eten we ze allemaal. Dat is het verhaal dat we al jaren over insecten eten horen. Maar de revolutie is nog niet helemaal van de grond gekomen. Het gebeurt nou nooit dat je bij iemand gaat eten en dat er dan onaangekondigd meelwormen of sprinkhanen op het menu staan. Toch is er wel beweging. Allerhande bedrijfjes zitten in de insecten. Die hebben bijna allemaal hippe Engelse namen (waarbij ze liever bugs dan insects gebruiken). En verschillende Nederlanders kweken ze, zoals de Brabantse voormalig nertsenhouder waar NRC onlangs ging kijken . Inmiddels is er een heel insectenassortiment te koop. Buffalowormburgers, krekel-energierepen, zijdewormcrackers of gevriesdroogde meelwormen: het is er allemaal. Een deel is voor culinaire avonturiers. Die meelwormen bijvoorbeeld, die kun je volgens de fabrikant lekker door de risotto doen. Als je durft. Maar vaker zijn insecten een beetje weggestopt. Zo kreeg ik laatst op een voedselbeurs een minipizza met een bodem gemaakt met insectenmeel. Dat zag er wat grauw uit, maar verder merkte je er weinig van. Er mogen heel wat insecten op de markt zijn, erg makkelijk verkrijgbaar in gewone winkels zijn ze nog niet. Supermarkten experimenteren wel, maar veel producten verdwijnen na een tijdje stilletjes weer uit de schappen. Wie weet nog dat Jumbo ooit meelwormbitterballen verkocht? Sinds deze maand is er een nieuw merk dat het in de supermarkt gaat proberen: Goodlife. Ik kocht hun Breakfast Bugs protein porridge . Dat is pap, Brinta-achtig, maar dan met gemalen buffalowormen. Goodlife heeft ook havermout en tussendoortjes. Ook hier geldt: insecten verkoop je blijkbaar in het Engels. De protein porridge is ook nog eens quick and easy , high fiber , en high vitamine B1 . Het smaakt naar Brinta, behalve dat je steeds denkt: proef ik nu een worm? Allemaal hartstikke healthy , dus. De pap zit ook in zo’n zak waar hippe eiwitshakes in verpakt worden, of van die maaltijdvervangers die start-up-jongens eten. Ook andere moderne insectenproducten leunen op dat gezonde sportschoolsfeertje. Terwijl die bitterballen van een paar jaar geleden meer de natuurvoedingswinkel-uitstraling hebben. Maar hoe smaakt het? Nadeel is dat je pap ’s ochtends eet. Geen makkelijk moment om eetangsten te bedwingen. Verder smaakt het naar Brinta, behalve dat je steeds denkt: proef ik nu een worm? De insectenpap bevat meer eiwitten (proteïnen) dan gewone Brinta. Maar een gebrek aan eiwitten heeft bijna niemand – we eten vaak juist meer dan we nodig hebben – en bovendien zit er ook eiwit in de volkorengranen in de pap. De wormen hebben daarom geen directe meerwaarde, oordeelt het Voedingscentrum desgevraagd. Insecten hebben pas écht nut – op gebied van milieu of dierenwelzijn – als we er een flink stuk vlees voor laten staan. Maar misschien helpt die pap ons wel aan het idee wennen.
</doc>
<doc id="654" genre="news" gender="?">
Toen ik las over bier gemaakt van brood sloeg mijn fantasie op hol
 Groen doen Elke week gidst NRC je richting een duurzaam leven. Op de basisschool was ik verliefd op Herman. En op Sebastiaan, Marcel en Allard, maar dat was geheim. Mijn liefde voor Herman was openbaar: ik dweepte met hem op het schoolplein, en deelde hem onbaatzuchtig met mijn klasgenoten. Herman was een vriendschapsbrood. Of preciezer: een gistdeeg. Ik kreeg hem in een plastic bakje, met een handgeschreven instructie erbij. Ik moest hem toedekken met een theedoek, elke dag liefdevol doorroeren met een houten lepel en hem bloem, suiker en rozijnen te eten geven. Daarna moest ik hem vierendelen. Drie delen gaf ik aan mijn beste vriendinnen, het vierde stopte ik in de oven. Hoewel hij lekker smaakte, herinner ik me vooral Hermans geur. Die zurige gistwalm die onze keuken dagenlang vulde, terwijl zijn deeglijf onder de theedoek lag te dampen. Gist en vriendschapsbrood zijn sindsdien voor mij onlosmakelijk met elkaar verbonden. Dus toen ik laatst las over bier dat van brood gemaakt werd, sloeg mijn fantasie op hol: zou dit een brouwsel zijn van overjarige, gistende restjes Herman? In werkelijkheid bleek het om bier te gaan waarbij het mout (ontkiemd, gedroogd graan) deels wordt vervangen door oud brood. Volgens Bammetjesbier, een van de broodbierproducenten, wordt per jaar in Nederland zo’n 380 miljoen kilo brood weggegooid, en dit zou een duurzame manier zijn om die verspilling tegen te gaan. Geen broodliefhebber? Dan hebben de makers van Bammetjesbier een alternatief: bier van aardappels met een schoonheidsfoutje. In het Verenigd Koninkrijk, waar sinds 2016 het prijswinnende Toast Ale wordt gebrouwen, schijnen dagelijks 24 miljoen sneetjes brood in de afvalbak te verdwijnen. Een hoop potentiële biertjes. Op de website van Toast Ale is daarom een recept voor thuisgebrouwen broodbier te vinden: voor 25 liter heb je ongeveer 1,5 kilo oud brood nodig, ter vervanging van eenderde van de hoeveelheid mout. In 2016 bracht Toast Ale ongeveer 25.000 flesjes broodbier op markt. Als je uitgaat van een halve liter per flesje, kom je uit op 750 kilo oud brood. Dat zet nog niet echt zoden aan de dijk, zelfs al zijn er wereldwijd tientallen broodbierbrouwerijen. Wie weet moet het idee nog even rijpen, net als Herman. Als we nou allemaal onze vrienden een paar vriendschapsbroodbiertjes cadeau doen, kunnen we straks proosten op duurzaam bier én op duurzame relaties.
</doc>
<doc id="655" genre="news" gender="?">
Justitie: Friezen hadden ’oogkleppen op’
 LEEUWARDEN - De 34 Friezen die op 18 november vorig jaar de snelweg A7 blokkeerden, hebben het recht op demonstratie van de anti-zwarte Pietdemonstranten ’om zeep geholpen’, en hadden ,,oogkleppen op. Ze hielden geen rekening met andere weggebruikers.” Dat zeiden de officieren van justitie Inge Schepers en Peter van der Spek vanmorgen in de rechtbank van Leeuwarden, waar het proces tegen de blokkeerfriezen de vierde dag in ging. De Friezen beroepen zich op hun vrije meningsuiting, maar blokkeerden datzelfde recht van anderen door een snelweg af te sluiten en te verhinderen dat de drie bussen Dokkum zouden bereiken, waar de nationale Sinterklaasintocht plaatsvond. Het Openbaar Ministerie vindt dat ,,ernstige strafbare feiten”. Voor de verdachten op de publieke tribune was het requisitoir van de OvJ’s merkbaar een slijtageslag. Waren ze aan het begin nog in een jolige stemming, in de loop van de ochtend sloeg de vermoeidheid toe, en werd er af en toe luidkeels gegeeuwd. Volgens de OvJ was de actie op de A7 op 18 november ,,de meest besproken blokkade van het land.” Het verhevigde de landelijke discussie over zwarte Piet, zei Van der Spek. ,,Maar deze zaak gaat helemaal niet over zwarte Piet”, benadrukte de OvJ. ,,De zaak gaat om de vrijheid van meningsuiting, een van de fundamenten van onze democratische rechtsstaat. Zelfs als je denkt dat je volledig gelijk hebt, dan geeft dat niemand het recht om de vrijheid van meningsuiting van anderen te beknotten.” De Friezen gingen over de schreef en dat moet volgens de OvJ’s worden vervolgd en bestraft, ,,juist omdat we dat grondrecht van vrije meningsuiting zo belangrijk vinden.” De politie verdient met het optreden die dag een compliment, reageerde OvJ Schepers op de kritiek van Kick Out Zwarte Piet. Volgens KOZP gedroegen de politiemensen zich ,,amicaal” tegenover de blokkeerders, en negeerden ze de demonstranten in de bussen. Dat die zich in de steek gelaten voelden ,,is invoelbaar”, zei Schepers. Maar volgens haar hadden de agenten de opdracht om in een grimmige sfeer escalatie te voorkomen tussen twee groepen die lijnrecht tegenover elkaar stonden, en deden ze dat uitstekend. Volgens het OM gaat de vergelijking met andere blokkades die niet tot vervolging leidden, niet op. De politie die in 2015 een langzaamaanactie voerde op de snelwegen, had dat lang tevoren aangekondigd, aldus de OvJ’s. Automobilisten konden weten waar de opstoppingen zouden ontstaan, en af en toe werden auto’s doorgelaten. Ook de vergelijking met de korte, gedeeltelijke blokkade van de Erasmusbrug in Rotterdam door anti-zwarte Pietdemonstranten tijdens de Sinterklaasintocht, gaat mank volgens de OvJ’s. Eén rijbaan was nog steeds open, en de brug ligt binnen de bebouwde kom. De Friezen blokkeerden een snelweg waar 130 mocht worden gereden, en waar automobilisten op zaterdagochtend vroeg niet rekenden op een file. De OvJ’s: ,,De blokkeerders veroorzaakten een gevaarlijke situatie.” De OvJ’s bespraken de rol van iedere verdachte apart. De rol van het gezicht van de actie, Jenny Douwes, komt vanmiddag pas aan bod. Daarna volgen de eisen. Het is niet zeker of de verdediging vandaag nog aan het woord komt. Het staat wel vrijwel vast dat de zaak vandaag niet wordt afgedaan, en dat die maandag doorgaat. Veel verdachten willen nog gebruikmaken van het recht op het laatste woord. In een aantal gevallen gaat het om heel veel laatste woorden. 
</doc>
<doc id="656" genre="news" gender="?">
Turkse aanklager: Khashoggi meteen na aankomst consulaat gewurgd
 Khashoggi’s lichaam is vervolgens in stukken zijn gehakt en gedumpt. Het is de eerste keer dat Turkije deze details over de dood van de journalist publiekelijk bevestigt. De Saoedische journalist Jamal Khashoggi is meteen na zijn aankomst op het Saoedische consulaat in Istanbul door wurging om het leven gebracht. Dat heeft de Turkse openbaar aanklager Irfan Fidan woensdag gezegd . Khashoggi’s lichaam zou vervolgens in stukken zijn gehakt en gedumpt. Het is de eerste keer dat Turkije deze details over de dood van de journalist publiekelijk bevestigt. De Soedische aanklager was naar Turkije gereisd voor overleg met Fidan over de dood van Khashoggi. De gesprekken hebben vooralsnog geen “concrete resultaten” opgeleverd, aldus Fidan. Hij zou zijn Saoedische collega onder meer hebben gevraagd te vertellen waar het lichaam van Khashoggi is. Ook zou hij erop hebben aangedrongen meer informatie vrij te geven over de planning van de moord op de journalist. De internationale gemeenschap is al bijna een maand in de ban van de affaire rond de dood van de Washington Post -columnist Jamal Khashoggi. Hij bezocht op 2 oktober het Saoedische consulaat in de Turkse hoofdstad Istanbul, maar verliet het pand nooit meer levend. Saoedi-Arabië heeft inmiddels toegegeven dat Khashoggi vermoord is, maar ontkent dat het Saoedische koningshuis iets met de dood van de journalist te maken heeft. Deze theorie wordt wereldwijd bekritiseerd . Onder meer de VN-mensenrechtenchef dringt aan op een onafhankelijk onderzoek om te achterhalen wat precies is gebeurd met Khashoggi.
</doc>
<doc id="657" genre="news" gender="?">
’Zijn goedheid is hem fataal geworden’
 Den Haag Opa, zoals de 80-jarige man die zaterdag vermoord werd gevonden in zijn woning aan de Gaslaan in Den Haag liefkozend door buurtbewoners werd genoemd, stond voor iedereen klaar. „Zijn goedheid is hem fataal geworden.” 
</doc>
<doc id="658" genre="news" gender="?">
Bijzonder orgelconcert spijst openluchtkassa
  Tremelo - Om de openluchtklassenkassa te spijzen organiseerde de Sint-Annaschool uit Baal onlangs een bijzonder optreden in de parochiekerk. Zoals dit ook de vorige jaren het geval was, gaan ook dit schooljaar alle kinderen van de lagere school op openluchtklassen. Om dit financieel te ondersteunen organiseerde de school een bijzonder optreden in de Baalse parochiekerk. “2 gather”, een duo professionele muzikanten, bracht er hedendaagse popliedjes op het kerkorgel, een unieke samenwerking tussen organist Nick Ronsse en zanger Didier Derruyter, die ook samenwerkt met oa. Ozark Henry. Een activiteit die niet allen leuk, maar ook noodzakelijk was, zo verduidelijkt schooldirecteur Bart Van Rompaey. "De wetgever legt ons een beperking op wat betreft de uitgaven voor meerdaagse uitstappen (bosklassen, zeeklassen, ...)", aldus de directeur. "De ouders betalen een bijdrage maar deze dekt niet alle kosten. We krijgen ook een steuntje vanuit de ouderraad, maar voor het overige deel van de onkosten zijn we verplicht om tijdens het jaar een aantal activiteiten te organiseren." Zo verkocht de school oa appels en wafels. En organiseerde ze een speciaal concert, waardoor de kinderen van de eerste graad naar 't Groenhof in Pulle kunnen, de tweede graad naar Heibrand in West-Malle en de derde graad naar La Petite Merveille in Durbuy kan.
</doc>
<doc id="659" genre="news" gender="?">
Bijna dertig cafébezoekers onwel geworden in Breda
 De slachtoffers werden ter plekke verzorgd door ambulancepersoneel. Volgens de politie is er mogelijk traangas gespoten. In een café op de Bredase Vismarkt zijn vrijdagnacht 27 mensen onwel geworden, meldt de politie. Ze hebben problemen met hun luchtwegen, mogelijk is er met traangas gespoten. De slachtoffers werden ter plekke verzorgd door ambulancepersoneel, vier moesten voor extra controle naar het ziekenhuis. Drie mensen gingen op eigen gelegenheid naar de huisartsenpost. Wat er precies is gebeurd, is niet duidelijk. De brandweer heeft ter plekke onderzoek gedaan en de ruimte ontlucht. Er zijn nog geen verdachten aangehouden, meldt de politie zaterdagochtend . Volgens lokale media is de Vismarktstraat volledig gezet. Het café in kwestie, Café Janssen, heeft op Facebook gereageerd op het incident. De eigenaren spreken van een fiasco en bieden hun excuses aan, “ondanks dat de oorzaak niet bij ons lag”. Het café zal zaterdag eerder opengaan zodat feestgangers die hun jas moesten achterlaten, deze op kunnen halen. “Wij betreuren dit zeer en willen graag onze oprechte excuses aanbieden aan ieder die lichamelijke of emotionele schade heeft geleden.”
</doc>
<doc id="660" genre="news" gender="?">
Bewoners Vander Stokken konden al eens oefenen in het stemhokje
  Pepingen - In het woonzorgcentrum Vander Stokken in Pepingen staan de stemhokjes voor zondag al opgesteld. De bewoners konden al even oefenen hoe het ook weer gaat om te gaan stemmen. De gemeente Pepingen koos er voor om opnieuw stembureaus te organiseren in de woonzorgcentra vander Stokken en Mater Dei. Op die manier kunnen ook deze bewoners gebruik maken van hun stemrecht. Een aantal bewoners van het woonzorgcentrum vander Stokken zal zeker van die kans gebruik maken. Vrijdag kregen ze al even kans om te oefenen na een toelichting over hoe er geldig kan gestemd worden. Ze vertelden vol enthousiasme dat ze de folders van alle politieke partijen grondig hadden doorgenomen. "ik stem voor de goei, maar ik ga u niet vertellen voor wie", "ze hebben moeten vechten om ons stemrecht te kunnen geven, het zou een schande zijn, mochten we niet gaan stemmen", "ik had me ook een papierke van de dokter kunnen vragen, maar ik stem zelf zolang ik kan" waren een paar van de zovele interessante uitspraken. De stembureaus openen om 8uur hun deuren.Stemmen kan tot 13uur.
</doc>
<doc id="661" genre="news" gender="?">
Sigrid Kaag sprak op het goede moment
 Abel Herzberg-lezing De Abel Herzberglezing van Sigrid Kaag (D66) werd lovend ontvangen. Politieke buitenstaander Kaag berispte én stelde gerust. Minister Sigrid Kaag (Buitenlandse Handel en Ontwikkelingssamenwerking, D66) brak met een Haagse wet toen ze zondag de Abel Herzberglezing uitsprak. Een minister, zou luidt de ongeschreven regel op het Binnenhof, spreekt doorgaans alleen over onderwerpen binnen de eigen portefeuille. Alleen als de context het toelaat, is het mogelijk om daarvan af te wijken. Maar Sigrid Kaag, die tot voor kort internationale functies voor de Verenigde Naties bekleedde, is nog altijd een buitenstaander in de binnenlandse politiek. Haar lezing luistert als het relaas van iemand die zich nog weet te verbazen over wat in Den Haag allang normaal wordt gevonden. In haar toespraak riep Kaag op om de stilte over populisme te doorbreken. Impliciet leverde ze kritiek op de PVV en Forum voor Democratie, toen ze sprak over „de stilte van het zwijgen als een totaalverbod op de bouw van gebedshuizen wordt bepleit”. Of toen ze zei dat mensen verleid worden „met een bedrieglijke notie van een romantisch negentiende-eeuws nationalisme. Een zogeheten ‘terugkeer’ naar de soevereine natiestaat.” Maar haar kritiek reikte verder. Ze doelde, zeggen bronnen rondom de minister, ook op Denk, toen ze betoogde dat „mensen niet gereduceerd kunnen worden tot één kenmerk van hun wezen”. Denk is bekritiseerd om de filmpjes die ze op YouTube plaatsen over het stemgedrag van Kamerleden met een migratieachtergrond. Kaag sprak over het publieke debat, waar ze hoorde dat „een grotendeels onbenoemde ‘elite’ het land in de uitverkoop zou hebben gedaan”. Het was een vrijwel directe verwijzing naar de HJ Schoo-lezing van CDA-leider Sybrand Buma. Hij omschreef daarin hoe „de gewone Nederlander verweesd achterbleef”. „Alsof de elite er met hún vrijheid en gelijkheid vandoor ging en ze aan de nieuwkomers gaf.” Kaag richtte zich ook tot politiek in het algemeen. „Wie zwijgt over de eerste stappen in het proces van uitsluiting van bevolkingsgroepen, van het uithollen van burgerrechten, vrijheid en menselijke waardigheid, verliest ook zelf zijn waardigheid en vrijheid.” Inspelend op anti-EU sentimenten zei Kaag: „Ik geloof in het internationale en Europese bestel dat we hebben opgebouwd in de nasleep van de Tweede Wereldoorlog.” Waar coalitiepartner CDA voor de uitwassen van globalisering waarschuwde, zei Kaag: „Ik geloof in de kracht van internationale samenwerking.” Opvallend waren de juichende reacties op Kaags toespraak. Eduard Nazarski, directeur van Amnesty International Nederland, oud-Tweede Kamervoorzitter Frans Weisglas (VVD) en PvdA-fractievoorzitter Lodewijk Asscher noemden het een „prachtige lezing”. Misschien ligt dat hieraan: de woorden van Kaag klinken als een berisping aan het Binnenhof én een geruststelling aan een deel van de bevolking. Aan het ‘stille midden’ waar zo veel over geschreven en gezegd is, mensen die zich niet mengen in het gepolariseerde debat over identiteit, maar er wel zorgen over hebben, en aan minderheden. Haar zorgen lijken oprecht, omdat ze persoonlijk zijn. Kaag is gehuwd met een Palestijn en moeder van vier kinderen. Daarover zegt ze dat ze soms moet uitleggen dat haar dochter, „die anders oogt”, ook echt van haar is. „Soms word ik, vanwege mijn huwelijk en carrière, behandeld als vreemdeling in eigen land.” Ook binnen D66 wordt haar lezing vol lof ontvangen. Partijgenoten twitteren linkjes naar de lezing en komen superlatieven tekort. Zelfs FvD-fractievoorzitter Thierry Baudet twitterde een compliment, al bevatte dit ook een sneer. Volgens hem is het een „mooie, literaire lezing” die ook nog eens „beeldend en onderhoudend” was opgetekend. Maar hij noemde het ook „filosofisch totaal verward.” Elders aan de rechterzijde van het politieke spectrum werd Kaag soms juist fel aangevallen. De lezing komt D66 ook goed uit. Het eerste jaar in de regering viel de partij zwaar, het zwaarst van alle vier de coalitiepartijen. Er kwam een eind aan het raadgevend referendum. De Wet op de Inlichtingen en Veiligheidsdiensten, waar D66 als oppositiepartij kritisch over was, werd aangenomen. En vorige maand lag zelfs het privéleven van partijleider Alexander Pechtold op straat. Aanstaande zaterdag is het partijcongres, waar veel heikele onderwerpen worden besproken en Pechtolds koers ter discussie staat. Dat leden in aanloop naar het weekend een toespraak horen die ze inspirerend vinden, kan de stemming verbeteren.
</doc>
<doc id="662" genre="news" gender="?">
Seksuologe Ellen Laan: &#8216;Beschuldigen is helemaal niet makkelijk&#8217;
 Seksuologe en psychologe Ellen Laan meent dat veel seksuele intimidatie voortkomt uit de verschillende opvoeding van jongens en meisjes. Een jaar geleden begon de #MeToo-beweging. Wat gebeurde er met de beschuldigden, hoe gaan bedrijven en organisaties ermee om, en hoe staan we er nu voor? NRC maakt deze week in een reeks artikelen de balans op van een jaar #MeToo.  Lees hier de andere verhalen: 1. Zijn bedrijven en organisaties veranderd als gevolg van #MeToo? 2. De werknemer die klaagt over seksuele intimidatie ruimt meestal het veld 3. Essay van Joyce Roodnat: #MeToo gaat door want er wordt nog steeds weggekeken 4. Waar zijn Kevin Spacey en Louis CK en andere gevallen sterren gebleven? 5. In de lompe puberfilms uit de jaren tachtig waar Brett Kavanaugh naar keek zijn meisjes er voor de jongens 6. Interview seksactiviste Jaclyn Friedman: Alleen ‘ja’ betekent ‘ja’ 7. Mag je een vrouw eigenlijk nog wel een complimentje geven op de werkvloer? Renske de Greef adviseert Hoogleraar Ellen Laan (56) wordt bozer en bozer naarmate ze ouder wordt. „Ze zeggen altijd dat je milder wordt. Dat geldt voor mij niet. Nee, ik word steeds verontwaardigder over wat we als samenleving allemaal normaal vinden – terwijl het niet normaal ís.” Laan is hoogleraar seksuologie en psycholoog in het Academisch Medisch Centrum in Amsterdam. Ze is bekend door haar onderzoek naar de seksualiteitsbeleving van vrouwen, voornamelijk in heteroseksuele relaties. Door die bril ziet zij de #MeToo-beweging. „Het is een kans om seksueel genot voor vrouwen op de kaart te zetten.” Voor Laan gaat #MeToo over „seksuele grensoverschrijding, maar vooral ook over mannen en vrouwen en genderverschillen”. Ze ziet seksuele intimidatie en seksueel geweld als het gevolg van de rolverdeling die jongens en meisjes van jongs af aan wordt opgelegd. „Jongens wordt vaak geleerd: niet huilen, stoer zijn.” Indirect betekent dat volgens Laan ook: niet meteen stoppen als een meisje of een vrouw nee zegt, doorzetten. „Ze mogen niet laten zien dat ze onzeker zijn en twijfelen. Ze mogen niet laten zien dat ze bezorgd zijn om een ander. Meisjes voeden we altijd wel zo op maar jongens laten we in de steek.” Laan vindt: „Om op te lossen wat er misgaat tussen – vooral – mannen en vrouwen, moeten we vrijuit leren spreken over wat wél lekker is voor vrouwen.” Ze pakt een clitoris van plastic, die in tweevoud in de fruitschaal van haar kantoor ligt. Geen ‘speldenknop’, zoals het – ook in educatieve boeken – vaak wordt genoemd, eerder een vlezig kleerhangertje. „Steeds meer mensen hebben dit wel eens gezien, maar nog steeds verbaas ik er wekelijks iemand mee.” Seks is voornamelijk gericht op het plezier van mannen. Daar kan Laan tal van voorbeelden van geven. Dat seks tussen mannen en vrouwen bijna altijd in het teken staat van coïtus, bijvoorbeeld, terwijl het geboortekanaal voor vrouwen niet voor niets gevoelloos is. Onlangs verscheen een studie van een onderzoekster die op 22 universiteitscampussen zevenduizend afspraakjes tussen mannen en vrouwen had onderzocht. Minder dan tien procent van de ondervraagde vrouwen vond hun eigen plezier het belangrijkst. Dertig procent vond het plezier van hun partner belangrijker. Aan het einde van iedere lezing die ze geeft krijg Laan naar eigen zeggen dezelfde vraag: ja maar de natuur dan, daar zijn mannen en vrouwen toch ook niet gelijk? „Ik zeg altijd: de meeste diersoorten hebben alleen maar seks in een klein deel van het jaar. Dus daar gaat uw vergelijking mank. Mensen hebben seks voor de verbinding en die kan er zijn vanwege afspraken die we hebben gemaakt.” De verschillen tussen mannen en vrouwen worden ook in het #MeToo-debat opgeblazen, ziet Laan. „Alle meta-analyses wijzen juist uit dat mannen en vrouwen nauwelijks verschillen op het gebied van seks.” Ellen Laan was vrij toen rechter Brett Kavanaugh werd verhoord. Zat ze de hele dag woedend voor de televisie op de bank. „Ik was stupéfait. Over hoe iemand zo los kan en mág gaan. Zag je hoe kwaad hij deed tijdens die verhoren? Als Christine Blasey Ford zo fel was geweest, was ze in een dwangbuis naar buiten gedragen, dacht ik steeds. Hoezo is zijn leven geruïneerd? Dat zegt hij! Maar hij is verkozen. Het is buiten alle proporties. Dat die senatoren tegen vrouwen zeggen: voor jullie is het zeker maar een lolletje, jullie maken de levens van mannen kapot. Beschuldigen is zo gemakkelijk, wordt ook vaak gezegd. Dat is helemaal niet makkelijk. Tachtig procent van de mensen in mijn spreekkamer is misbruikt, het overgrote deel van hen heeft dat nooit met iemand gedeeld. „Pas als het in de ogen van mannen niet meer stoer is om je lullig te gedragen tegenover vrouwen, dan gaat er iets veranderen.” Gevraagd naar de successen van de MeToo-beweging stelt Ellen Laan vaak vast wat er nog niet goed gaat. Dat komt, zegt ze, omdat ze dus steeds feller wordt. „Ik vind het goed aan MeToo dat zulke mechanismen, zoals bij Kavanaugh, duidelijker worden. Maar Kavanaugh wordt nog steeds gewoon benoemd.” Ellen Laan vond tot haar achttiende helemaal niet dat vrouwen anders worden behandeld dan mannen, herinnert ze zich. „Een vriendinnetje uit mijn dorp bleef maar zeggen dat het raar is dat alleen vrouwen wasmiddel aanprijzen in reclames, maar het duurde heel lang voordat ik dat ook zag. Ken je die tekening van een mooie naakte vrouw, waarin als je net even anders kijkt ook een lelijkerd met een kromme neus te zien is? Zo is het met #MeToo ook. Als je het eenmaal ziet, kun je het niet meer ont-zien.”
</doc>
<doc id="663" genre="news" gender="?">
Peking dwingt islamitische Oeigoeren met harde hand in het gareel
 Met harde hand regeert Peking over de provincie Xinjiang, waar het overgrote deel van de islamitische Oeigoeren woont. De Chinezen hebben naar schatting een miljoen Oeigoeren in heropvoedingskampen gestopt waar ze de islam moeten afzweren. 
</doc>
<doc id="664" genre="news" gender="?">
Open VLD beraadt zich over ‘zwakke’ Jean-Jacques De Gucht: "Als de kiezer hem niet wil, dan wil men hem niet"
  Aalst -  Of Aalst straks een nieuwe coalitie heeft, hangt af van Jean-Jacques De Gucht. Als hij beslist om zelf schepen te worden, kan het zijn dat Open VLD Aalst scheurt. “Hem die post geven, zou niet te verdedigen vallen”, klinkt het bij leden van Open VLD.  Of Aalst straks een nieuwe coalitie heeft, hangt af van Jean-Jacques De Gucht. Als hij beslist om zelf schepen te worden, kan het zijn dat Open VLD Aalst scheurt. “Hem die post geven, zou niet te verdedigen vallen”, klinkt het bij leden van Open VLD. Vrijdag zitten kandidaat-coalitiepartners N-VA, Open VLD en CD opnieuw rond de tafel om een akkoord te onderhandelen voor de komende zes jaar. De zwaarste onderhandelingen moeten echter nadien nog plaatsvinden, en dat binnen Open VLD. Zondagochtend zitten de liberalen samen om de verdeling van de post(en) te bespreken en de positie van lijsttrekker Jean-Jacques De Gucht op tafel te leggen.Na het historisch dieptepunt van Open VLD in Aalst, met amper 10 procent van de stemmen en een terugval van zeven naar drie zetels, zijn de Open VLD'ers het erover eens dat ze zich moeten “beraden over de toekomst.”Ondanks het verlies wil Open VLD zijn vel duur (genoeg) verkopen in de nieuwe coalitie aangezien N-VA de liberalen nodig heeft als het niet bij Vlaams Belang of links wil aankloppen. Maar zelfs als er voor de liberalen meer dan één schepenpost in de wacht gesleept kan worden, wat onwaarschijnlijk is, zijn er binnen Open VLD leden die vinden dat ook een tweede post niet naar De Gucht maar naar iemand anders moet gaan. Afscheuring? “We hebben het geprobeerd en Jean-Jacques is een goede lijsttrekker, maar als de kiezer hem niet wil, dan wil men hem niet”, zegt een Aalsterse Open VLD'er. “En moesten we maar één schepenambt krijgen en Jean-Jacques eist dat op... Sorry, maar dat kunnen we binnen de partij niet verdedigen.”Als dat gebeurt zou het zelfs kunnen dat Open VLD Aalst uit elkaar valt. Het is al eens gebeurd. Open VLD viel ook uit mekaar in 2006 en ging er nadien op achteruit. Al was er toen nog geen sprake van De Gucht." Gemeenteraadslid Vera Van der Borght zegt de recente uitlatingen te betreuren. “Het is heel spijtig dat enkelingen zo'n uitspraken doen”, zegt ze. “Het verzwakt niet alleen de positie van onze partij in de coalitieonderhandelingen, als er vragen zijn, dan moeten die besproken worden in de Open VLD-organen en niet in de media. Dit doet niemand goed.”Vast staat dat ook het nationaal bestuur van Open VLD zich over de kwestie buigt, en dat de positie van De Gucht tijdens de nationale verkiezingen in mei een rol zal spelen.Lokaal Open VLD-voorzitter Carlos De Troch noch Jean-Jacques De Gucht noch Bart Van den Neste (de tweede verkozene en nu mogelijke opvolger van De Gucht in Aalst) was bereikbaar voor commentaar.
</doc>
<doc id="665" genre="news" gender="?">
"Zeg niet zomaar pompoen tegen een POMPOEN!"
 De 19de pompoenfeesten werden weer een knaller van formaat. En dat mag je ook letterlijk nemen. Want de kolossen van pompoenen waren niet van de minsten. “Heel wat pompoenkwekers hebben gedurende het kweekseizoen hun uiterste best gedaan om een zo groot mogelijke pompoen te kweken”, zegt Marc Maas, voorzitter WOK in Wildert. “Dankzij hun inzet konden we ook dit jaar weer het Belgisch Kampioenschap pompoenwegen organiseren. Maar liefst 32 reuzenpompoenen afkomstig uit Essen, Kalmthout, Kasterlee, Meer, Zottegem en Herne gingen de strijd aan. De uiteindelijke winnaar werd Jan Biermans uit Kasterlee. Zijn pompoen, een kolos van maar liefst 970,2 kilo, werd gekroond tot Belgisch grootste en zwaarste pompoen." Zondagochtend ging traditioneel de pompoenstoet weer uit. De weergoden waren de pompoenfeesten gunstig gezind want de stoet trok door de Wildertse straten onder een blauwe hemel. De pompoenen lagen te pronken op de grote praalwagens en de kleine kinderwagentjes. De creativiteit en de fantasie was groot. Zo zag je schattige prinsjes en prinsesjes, muzikale pompoentjes met gitaar en zelf wandelende wc-poten. En uiteraard was het al oranje wat de klok sloeg. Of wat had u gedacht? Onderweg werd maar liefst 500 liter pompoensoep uitgedeeld aan de bezoekers die langs de kant van het parcours stonden de genieten van al dat moois. Steltlopers, drumbands, vendelzwaaiers, heksen en ezeltjes passeerden de revue. Na de optocht gingen de feestelijkheden verder op de feestweide achter de Bakkersmolen met onder andere een papegaaienact, majoretten, de Country Spirit Dancers, een steltengevecht en een Trial Bike. En wie durfde kon ook nog een duovlucht maken over het pompoendorp maken met een paramotor. Het weekend eindigde met de uitslag van de zwaarste pompoen onder de plaatselijke pompoenkwekers. De eerste prijs ging naar Gerard Mees uit Kalmthout met een pompoen van 542,9 kg. Tweede werd Patrick Vandoren uit Essen met een pompoen van 514,4 kg. Op de derde plaats eindigde Jos Marijnissen uit Essen met een pompoen van 469,9 kg. ‘‘Dankzij de inzet van velen konden we voor de 19de keer onze Pompoenfeesten organiseren’’, zegt Marc Maas nog als voorzitter Wok, Pompoenfeesten. 
</doc>
<doc id="666" genre="news" gender="?">
Tineke de Ruiter was bescheiden, maar niet uit te vlakken
 In deze rubriek elk weekeinde een necrologie van iemand die recent is overleden. Tineke de Ruiter (1952 – 2018) was dé kenner van de fotografiegeschiedenis in Nederland. De dames haalden de dames uit de fotografiegeschiedenis naar boven, zo omschrijft Ingeborg Leijerzapf, oud-conservator fotografie van de Bijzondere Collecties van de Universiteitsbibliotheek Leiden, de situatie begin jaren 80 aan de Rapenburg 65. „Mannen zoals Ed van der Elsken en Cas Oorthuys hadden de boventoon gevoerd in de geschiedenis van de Nederlandse fotografie. Tineke de Ruiter studeerde in 1984 af op Eva Besnyö; haar medestudent Hripsimé Visser, nu conservator fotografie van het Stedelijk Museum Amsterdam, op Emmy Andriesse. Beiden werden mijn assistent en samen met hen en andere aanstormende fotohistorici hebben we in Leiden de geschiedenis van de Nederlandse fotografie onderzocht, beschreven en onze kennis gedeeld met een groeiende groep studenten. Je moet bedenken; er was nog niets, er was geen internet waar we dingen konden opzoeken. Wij waren juist degenen die boeken en het internet met onze kennis moesten gaan vullen. We waren pioniers.” Tineke de Ruiter, een van Nederlands fotohistorici van het eerste uur, overleed donderdag 27 september op 66-jarige leeftijd in Leiden aan de gevolgen van kanker. De ziekte werd vorig jaar geconstateerd, kort na haar pensionering aan de Leidse universiteit. „Een echte rotstreek”, zegt Hripsimé Visser, die deze zomer nog met haar echtgenoot Bas Vroege en Tineke een week vakantie vierde in hun Zuid-Franse vakantiehuis. „We hebben daar lekker gewandeld. Uitstapjes gemaakt naar de Camargue en natuurlijk het fotofestival in Arles bezocht. Tineke had nog zoveel plannen. Ze was geopereerd, had een chemokuur gehad en alles zag er weer goed uit. Ze had een tuin gekocht en verheugde zich erop te gaan tuinieren en mooie reizen te maken.” „Sommige mensen weten niet wat ze na hun pensioen moeten gaan doen, maar daar had mijn moeder geen last van”, zegt De Ruiters zoon Teun Pijnnaken. „Ze was mantelzorger voor haar 95-jarige vader, vrijwilliger bij de schooltuinen, ze had een bijencursus gevolgd en wilde imker worden. Ook was ze van plan om elk jaar een paar maanden in een grote wereldstad te gaan wonen. Parijs, Londen.” Tineke de Ruiter in 1981. Foto privé-archief Tineke de Ruiter  Zowel Leijerzapf als Visser typeert Tineke de Ruiter als iemand die liever niet op de voorgrond trad, een bescheiden en ‘lief mens’, trouw, perfectionistisch en met een enorme, bijna encyclopedische kennis over fotografie. „De bekwaamste vrouw in Nederland op het gebied van de fotografie”, zegt fotograaf Vincent Mentzel, die haar kende omdat ze samen betrokken waren bij de oprichting van het Amsterdamse fotomuseum Foam en daar jarenlang in het bestuur hebben gezeten. „Daar was ze heel trots op, dat het gelukt was zo’n instituut mede van de grond te tillen. Tineke is veel bij mij thuis geweest omdat ze de tekst over mij schreef voor het lexicon Geschiedenis van de Nederlandse fotografie . Ik kon haar wel iets vertellen over mijn werk of mijn carrière, maar daar nam ze geen genoegen mee. ‘Ik moet het zelf uitgezocht, vastgehouden en gezien hebben’, zei ze dan. Ze wist alles. En als ze eens iets niet wist, zei ze: ik zoek het uit, ik kom erop terug. Ze was grondig. Na haar pensionering wilde ze samen met mij mijn archief verder onderzoeken. Ze sommeerde me niks weg te gooien. Jarenlang heb ik knipsels, briefjes, notities opzij gelegd met de gedachte: dat is iets voor Tineke.” Dat die enorme zorgvuldigheid ook een keerzijde had, beschrijft Leijerzapf in het memoriam op de site van het Nederlands Fotogenootschap. „Perfectionistisch was Tineke. Zodanig dat helaas enkele veelbelovende en bijna voltooide onderzoeken uiteindelijk tot onze maar ook haar eigen frustratie niet in een publicatie zijn uitgemond, omdat zij dat ene feitje nog niet had geverifieerd of een onduidelijkheid in het onderzoek nog niet wist op te lossen. In de artikelen die zij in de loop der jaren publiceerde in het fotolexicon en in diverse boeken komen haar kennis, schrijfvermogen en onderzoekscapaciteiten goed tot uitdrukking, maar het aantal publicaties had wat mij betreft veel hoger mogen zijn.” Claudia Thunnissen, die Tineke de Ruiter ontmoette tijdens de studie kunstgeschiedenis in Leiden: „Tineke was inderdaad niet iemand die op de voorgrond trad, maar ze wist wel precies wat ze wilde. In haar bescheidenheid wist ze toch een grote stempel te drukken.” Thunnissen roemt haar trouw. „We werden vrienden en dat is nooit meer overgegaan.” Ruim veertig jaar deelden beiden hun liefde voor kunst en architectuur, ze bezochten bijvoorbeeld alle edities van de Documenta in Kassel. Die trouw legde De Ruiter ook aan de dag voor Eva Besnyö, over wie ze een boek schreef en die ze bleef bezoeken toen dat af was. Zoon Teun herinnert zich dat zijn moeder hem met regelmaat meenam naar Besnyö, ook toen de hoogbejaarde fotografe al in een verzorgingshuis woonde. „Dan ging ik als puber weer mee naar die ‘leuke oude dame’.” Dat vindt hij nu wel lastig, zegt hij: „Mijn moeder stond altijd voor anderen klaar, en nu gaat ze zelf als eerste.”
</doc>
<doc id="667" genre="news" gender="?">
‘Wie niet afwast moet een kratje bier kopen’
 Spitsuur Studenten Alex Vermeulen (20), Raoul Schyns (20) en Janneman van der Putte (21) wonen in het centrum van Amsterdam. Alex en Raoul hebben ook eigen bedrijfjes. „Zeker drie keer per week eten we samen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Janneman: „Ik ben best wel brak. Gisteravond zijn we naar De Kleine Cooldown geweest aan het Rembrandtplein. Nog steeds een recept voor een klasse avondje. Ik weet er alleen weinig meer van.” Alex: „Ik heb wat minder gedronken. Moest vandaag nog een beetje werken.” Raoul: „We zijn ieder om andere redenen bewust nog geen lid geworden dit jaar.” Janneman: „Ik ben doorgestroomd vanuit het mbo. Dit jaar wil ik in één keer mijn propedeuse halen.” Raoul: „In de periode dat ik me in wilde schrijven bij het ASC [Amsterdamsch Studenten Corps, red.] ging het juist heel goed met mijn bedrijfje. Waarom zou ik dan veel energie steken in iets nieuws? Daarin herkende ik veel van Alex.” Alex: „Twee jaar geleden, net klaar met de havo, wilde ik niet meteen studeren. Via mijn moeder leerde ik een man kennen die alles van online marketing wist. Een maand later belde hij dat hij een nieuw bedrijf was gestart, een soort Airbnb voor boten. Hij vroeg of ik hun social media wilde fiksen. Down , dacht ik. Ik ben technisch ingesteld en het hele patroon van wat wel en niet werkt op social media vond ik interessant.” Raoul: „Eigenlijk heb je het algoritme van Instagram gekraakt.” Alex: „Ja, maar wel op legale wijze. Ik vroeg de oprichters van grote Instagram-accounts of ze mij strategieën wilden leren tegen betaling. De truc was uiteindelijk om een foto van een jacht op Instagram te zetten en de grootste ‘ luxury accounts ’ te vragen om er binnen tien minuten op te reageren. We kregen honderdduizend likes op die ene foto en we hebben drie miljoen mensen bereikt. Ineens kreeg ik allemaal belletjes: ‘Yo, kan je dit ook voor mij doen?’” Alex Vermeulen (20) studeert technische bedrijfskunde aan de Hogeschool van Amsterdam (HvA) en heeft een eigen bedrijf waarmee hij personen en bedrijven groot maakt op Instagram, Alike. Hij verdient ongeveer modaal en krijgt een bijdrage van zijn ouders. Janneman van der Putte (21) studeert ook technische bedrijfskunde aan de HvA. Hij krijgt stufi en een bijdrage van zijn ouders. Raoul Schyns (20) studeert tandheelkunde aan de Universiteit van Amsterdam en heeft aandelen in een medisch bedrijf. Als eenmanszaak Fideli werkt hij aan evenementen in de tandheelkunde. Hij komt rond van 1.200 euro per maand, zijn inkomsten uit de bedrijven wisselen. Ze wonen samen met een vierde huisgenoot in een studentenhuis in Amsterdam. Janneman: „ Ik wil later ook wel een eigen bedrijf, iets in de techniek. Maar eerst wil ik een paar jaar werkervaring.” Raoul: „Ik heb een eenmanszaak. Daarmee verhuur ik mezelf aan bedrijven die acquisitie willen doen voor evenementen in de tandheelkunde of zelf congressen willen organiseren. Dan kan je denken aan organisaties die zichzelf in de kijker willen spelen bij tandartsen, zoals verkopers. Vorig jaar deed ik een bestuursjaar en zo ben ik erin gerold.” Alex: „Afgelopen maanden ben ik bezig geweest met het opzetten van een structuur voor aandeelhouders. Toen heb ik de stufi even aangehouden, maar eigenlijk heb ik het nu niet meer nodig. Ik heb niet al teveel kosten. Wat ik overhoud, stop ik terug in het bedrijf. Ik heb grote dj’s gedaan, rappers, grote festivalorganisaties, kledingbedrijven en heel veel influencers - van die meisjes die groot willen worden op Instagram. Op mijn eigen pagina heb ik al drie jaar niet meer gepost. Ik heb zelf maar iets van zeshonderd volgers.” Janneman: „Haha, dat is het leukste van het hele verhaal.” Raoul: „Janneman en ik wonen nu bijna anderhalf jaar in dit huis.” Alex: „Ik vier maanden. Ik ken Janneman door een van mijn beste maten. Onze ouders waren via via bevriend.” Raoul: ,,Zonder Alex gesproken te hebben, zeiden we blind: ‘Doen.’ En als jij op dag één de borg kan betalen, dat is wel makkelijk.” Alex: „We wonen naast de grootste coffeeshop van de wereld, Prix d’Ami, met vijfhonderd zitplekken. Ik ben zelf geen smoker, dus dat is dan wel irritant.” Raoul: „We zijn nog jong, dus van het geluid hebben we niet echt last.” Janneman: „Tussen vier en acht gaan alle toeristen halen, het is echt een toeristending.” Alex: „Als ik de deur uit loop en naar het station wil, word ik wel gek.” Raoul: „’s Ochtends raak ik ook echt geïrriteerd. Heb je haast, kom je in zo’n slome toeristenstroom terecht. Het is mijn straat, ga weg!” Alex: „Als Janneman en ik onze ramen open laten staan, ruikt aan het eind van de dag de hele kamer naar wiet.” Janneman: „Ik zit de hele dag alleen maar aan mijn studie. Mijn college begint om tien voor half elf en ik ga elke dag naar de UB [Universiteitsbibliotheek, red.].” Raoul: „Echt goed van je. Een week voor een tentamen sluit ik mezelf wel op, dan ga ik blokken, gewoon boven in mijn kamer. Ik ben niet zo van de UB.” Janneman: „Ik ga naar die bij Letteren of de centrale bieb.” Raoul: „Als we allebei druk zijn gaan Alex en ik tegenover elkaar zitten aan de keukentafel. Dan zeggen we tegen elkaar: ‘En nu even een paar uur knallen.’” Alex: „Nu heb ik een eigen kantoortje, waar ik klanten kan ontvangen maar tot voor kort sprak ik altijd af in de lounge van hotels om een beetje professionaliteit uit te stralen.” Raoul: „Ik doe meetings meestal op de faculteit of ik vraag of ik een keer een kijkje mag komen nemen in de keuken. Meestal vinden bedrijven dat leuk.” Janneman: „Zeker drie keer per week eten we samen. Ik kook.” Raoul: „Janneman kookt serieus echt heel goed.” Janneman: „ Mijn ambitie is huisman, dus ik wil wel lekker kunnen koken.” Alex: „Haha, lekker, pik.” Janneman: „Bami is mijn specialiteit. Mijn vader is Indisch, die heeft het me geleerd. De anderen doen de afwas.” Alex: „We hebben geen vaatwasser dus we doen alles met de hand. Maar we hebben nu wel een goed systeem bedacht: alles wat je vies maakt, moet je afwassen voor je naar bed gaat. Laat je het staan, dan krijg je een streepje.” Janneman: „Bij drie streepjes moet je een kratje bier kopen.” Schoonmaken Dat doen de huisgenoten met zijn allen. Alex: „Een keer in de twee weken houden we het een beetje bij: stofzuigen, doekje erlangs.” Janneman: „We hadden een rooster maar dat werkte niet. Deed de een zijn beurt niet, zei de ander: ‘O, dan hoef ik ook niet’.” Boodschappen De vierde huisgenoot, Job, doet de boodschappen. Janneman kookt altijd en Alex en Raoul doen de afwas. Sport Op dinsdag hockeyen ze met zijn allen in hetzelfde hockeyteam, dat bestaat uit de oude vriendengroep van Job en Janneman uit Breukelen. Huisdieren FEBO, de kat, is een paar maanden geleden naar het asiel gegaan. Janneman: „Hij moest naar de dierenarts en die vroeg 700 euro. Dat konden we niet betalen en toen moesten we hem inleveren. We hebben besloten geen nieuwe kat te nemen.” Bedtijd Job om tien uur, en studeert nog in bed, Alex om half twaalf, Janneman om twaalf uur en Raoul om één uur.
</doc>
<doc id="668" genre="news" gender="?">
Rosa De Doncker gaf voor honderdste keer bloed
  Gooik - Rosa De Doncker uit Gooik is zeventig en ondertussen al meer dan dertig jaar bloeddonor. Deze week kroop ze voor de honderdste keer op de ligzetel in zaal Parecchia in Leerbeek voor haar honderdste bloedgift. Als beloning ontving ze van de vrijwilligers op het inzamelpunt een fles champagne. "Mijn vader en mijn zussen gaven ook bloed. Toen mijn zoon eens ernstig ziek was en bloed nodig had, heeft dit mij overhaald om zelf ook donor te worden", aldus Rosa. "Ik weet dat ik hiermee mensen kan helpen. Daar doe ik het voor".
</doc>
<doc id="669" genre="news" gender="?">
BIjna duizend bezoekers op Open bedrijvendag in Sint-Mariaziekenhuis
  Halle - Het Sint-Mariaziekenhuis uit Halle deed afgelopen zondag mee aan de Open bedrijvendag en dat bracht heel wat volk op de been. Langs themaparcours konden mensen via een rondleiding in groepjes ontdekken hoe er in Halle aan zorg wordt gedaan. Bezoekers konden onder meer de materniteit en het verloskwartier ontdekken met een echte bevallingspop, de ziekenwagens, de revalidatielokalen en zo meer.
</doc>
<doc id="670" genre="news" gender="?">
Kiki Bertens in top tien wereldranglijst
 Bertens is de derde Nederlandse vrouw die ooit de top tien haalde, voor het laatst gebeurde dit in 1996. Kiki Bertens staat aanstaande maandag op de tiende plaats in de nieuwste editie van de wereldranglijst voor vrouwelijke tennissers. Bertens is de derde Nederlandse vrouw die ooit de top tien haalde, de laatste die deze ranglijst haalde was Brenda Schultz-McCarthy in 1996, op plek negen. Dat meldt WTA vrijdag . Bertens beklom dit jaar pijlsnel de hoogste ranglijst. De 26-jarige Wateringse begon het tennisjaar op de 31ste plek. Alleen de Wit-Russische Arina Sabalenka was vrijdag nog een concurrent voor de tiende plek. Bij winst van het sterk bezette China Open in Peking zou de huidige nummer zestien zich boven Bertens plaatsen. De twintigjarige Sabalenka verloor echter in de kwartfinales van de Chinese Qiang Wang, 5-7 5-7. Ook de Koninklijke Nederlandse Tennisbond viert het succes op Twitter: Bertens won drie WTA-toernooien dit jaar, in Cincinnati, Charleston en Seoul. Ook haalde ze op de Australian Open, Roland Garros en de US Open de derde ronde, en de kwartfinale van Wimbledon. In mei haalde ze al haar hoogste notering ooit - de vijftiende plek - daarna klom ze verder naar de top tien. Alleen op de grandslam in Parijs presteerde Bertens in 2016 beter dan dit jaar. Bertens is nu de derde Nederlandse tennisster die ooit officieel in de top tien heeft gestaan. Brenda Schultz, Betty Stöve gingen haar voor. Schultz bereikte haar hoogste notering, negende, in 1996. Stöve is nog steeds de hoogst gerangschikte Nederlandse tennisster met haar vijfde plaats in 1977. Correctie (5 oktober 2018): In een eerdere versie van dit artikel stond dat Betty Stöve de laatste was die in 1996 de wereldranglijst haalde, maar dat moest Brenda Schultz-McCarthy zijn. Dit is gecorrigeerd.
</doc>
<doc id="671" genre="news" gender="?">
Verkeershinder door werken aan nutsleidingen
  Tremelo - Woensdag 17 oktober start Eandis met werken aan de nutsleidingen in de Veldonkstraat, Astridstraat en Pastoor Van Winckelstraat. In de Veldonkstraat zal gewerkt worden met tijdelijke verkeerslichten, waardoor er sterke hinder tijdens de spitsuren dreigt. Vermoedelijke einddatum van de werken is 15 november 2018. In concreto installeert Eandis een feeder (glasvezelnet) om met hoogspanningscabines te communiceren/data uit te wisselen, net zoals dit recent gebeurd is in de Baalsebaan.
</doc>
<doc id="672" genre="news" gender="?">
The Bos(s) Ladies lopen 100 kilometer voor Kom Op Tegen Kanker (en u kan hen zondag steunen!)
 Ellen Smits (37), Carolien Neujens (37), Tinne Truyen (38) en Karen Barzeele (42) nemen onder de teamnaam The Bos(s) Ladies op 24 maart 2019 in De Schorre in Boom deel aan de tweede editie van de 100km-run voor Kom op tegen Kanker. Samen gaan ze 100 kilometer lopen. “Ik hoorde de oproep op de radio en gooide het voorstel in ons WhatsApp-loopgroepje”, zegt Ellen, die vorig jaar al eens een marathon liep. “Iedereen was meteen enthousiast. We lopen alle vier al een tijdje maar zullen nu nog extra trainen. De naam The Bos(s) Ladies hebben we bedacht omdat we allemaal in Pulderbos wonen.” Om te mogen deelnemen, moeten ze nu minstens 2.500 euro verzamelen, geld dat integraal naar kankeronderzoek gaat. Het sportief kwartet zal ook snoepzakjes (5 euro) en zelfgemaakte armbandjes (tussen 5 en 9 euro) verkopen. Donderdag zetten The Bos(s) Ladies alvast hun eerste spaarpot in gemeentelijk sportcomplex Het Veld. Ook op andere plaatsen zullen de potjes opduiken waarin u gul een vrije bijdrage kan deponeren. Op 28 oktober vindt u The Bos(s) Ladies op de jaarmarkt in Zandhoven.
</doc>
<doc id="673" genre="news" gender="?">
“Een broodje aap, alsjeblieft.” Vlees van wilde dieren gewoon te koop in België
  Een stukje aap, antilope of stekelvarken? Kruidenierszaken in de Brusselse Matongéwijk verkopen het vlees onder de toonbank. Nochtans zijn het bedreigde diersoorten. Daarom mogen ze niet verkocht of gegeten worden in België. De douane staat erbij, kijkt ernaar, en doet meestal niets.  Een stukje aap, antilope of stekelvarken? Kruidenierszaken in de Brusselse Matongéwijk verkopen het vlees onder de toonbank. Nochtans zijn het bedreigde diersoorten. Daarom mogen ze niet verkocht of gegeten worden in België. De douane staat erbij, kijkt ernaar, en doet meestal niets. “Goeiemiddag. Hebt u een stukje antilope?” “Ja. Ook twee soorten aap mocht u dat liever hebben.” “Doe dan maar wat aap.” “Dat is dan 49,50 euro.” In de eerste kruidenierszaak die Jean-Paul in de Brusselse Matongéwijk binnenstapt, is het meteen prijs. Onder de toonbank kan je er zogenoemd of “broussevlees” kopen. Aap, antilope, stekelvarken of buffel: de meeste ervan zijn met uitsterven bedreigd en zeker niet bedoeld voor consumptie in België. Toch wordt het aangeboden, zo blijkt uit de nieuwe 'Pano'-reportage die vanavond wordt uitgezonden. Voor de geur, de smaak, of de herinnering aan voorouders. In België is bushmeat onder de Afrikaanse gemeenschap een ware delicatesse, een beetje zoals kreeft bij ons. In 2017 werd ongeveer 2.000 kilo broussevlees onderschept op de luchthaven van Zaventem. Een fractie van wat ons land werkelijk binnenkomt. Naar schatting zou dat 100 tot 150 ton wild vlees zijn. De douane controleert maar één dag per maand de ochtendvluchten die toekomen uit Afrika, aangevuld met enkele steekproeven op andere momenten. Nochtans zijn er meer koelboxen dan valiezen op de bagageband terug te vinden. Volksgezondheid De gevolgen voor de volksgezondheid door de invoer van het wilde vlees zijn relatief beperkt. “Ja, er is een risico”, zegt professor biologie Herwig Leirs (Universiteit Antwerpen). “Maar een klein, weliswaar. Het dier moest al drager zijn van een infectie. Dan moet het vlees ook nog slecht gerookt zijn in het land van herkomst, voor het transport. En in België moet het ook niet goed bereid zijn. Bovendien kunnen artsen zo'n besmetting in theorie snel herkennen en stoppen.” Wouden leeggeroofd De gevolgen zijn groter in de landen van herkomst. Op de markt van de Congolese stad Kisangani wordt het vlees van zowat alle wilde dieren uit het regenwoud verkocht. En dat is ondertussen leeggeroofd. Vroeger moesten jagers het woud amper in voor hun vangst. Nu moeten ze tien tot twintig kilometer diep trekken voor ze kunnen jagen. “Het woud is leeggeroofd”, zegt ook Sofie Ruysschaert van WWF. “Twee derde van het aantal wilde dieren zijn er al verdwenen. In bepaalde gebieden zijn grotere aapsoorten, zoals de mensapen, plaatselijk al uitgestorven. Men spreekt al over lege bossen en lege savannes omdat die grotere soorten verdwenen zijn.” Maar alternatieven zijn praktisch onmogelijk. Voor de lokale bevolking is het vlees van wilde dieren de belangrijkste bron van dierlijke eiwitten. Bovendien kost het slechts de helft van rundvlees. Veeteelt in de streek is dan ook praktisch onmogelijk. Dat komt door de tseetseevlieg, die het vee besmet met de slaapziekte. Medicijnen om die ziekte te genezen, zijn in de regio amper te vinden. Of zoals een lokale jager het stelt: “Mochten er alternatieven zijn, dan zou ik niet meer jagen. Maar ik wil mijn vrouw en kinderen niet in het criminele milieu of de prostitutie dwingen. Ze moeten een beter leven krijgen.” PANO, om 21u20 op één.
</doc>
<doc id="674" genre="news" gender="?">
Ontwerpen voor een fijne toekomst
 Amsterdam - Indoor-drones, zelfrijdende auto’s als verlengstuk van de woonkamer, gevelbekleding met zonnecellen en luxere treinen. We krijgen deze week weer een interessant kijkje in onze toekomst op de Dutch Design Week. 
</doc>
<doc id="675" genre="news" gender="?">
Nét iets te breed en te langzaam - de Stint is de vrachtwagen van het fietspad
 Stint  Op veel kinderopvangcentra wordt de Stint nog gebruikt. Sinds het ongeluk maken mensen opmerkingen. „Doe je rustig aan met dat ding?” Wat een vrachtwagen op de snelweg is, is de Stint op het fietspad. Met een maximale snelheid van zeventien kilometer per uur nét iets te langzaam naar de zin van de fietser, en met een breedte van één meter net iets te breed. „Je moet je dus heel verantwoordelijk gedragen.” Mark Siep (44), eigenaar en directeur van kinderopvang Plukkebol in Delft, vertelt dit terwijl hij één van de negen oranje Plukkebol-Stints over het fietspad rijdt. Voor hem begeleider Selma, ook op een Stint, beiden in grijze Plukkebol-jas. Ze zijn op weg naar basisschool De Meander, waar ze kinderen gaan ophalen die naar de buitenschoolse opvang (bso) gaan. Plukkebol was in 2012 een van de eerste kinderopvangorganisaties die overgingen op vervoer per Stint. Al die auto’s, taxi’s en busjes rond scholen leidden tot onveilige situaties, zegt Siep. „Zeker in een stad als Delft.” Parkeerplekken waren er nauwelijks en in één busje passen maar acht kinderen. „De Stint was de ideale oplossing.” Op de informatieavond over de nieuwe kar kwamen voor het eerst bijna alleen maar vaders. Ze mochten allemaal een rondje rijden. De Stints van Plukkebol rijden nog, na het ongeluk in Oss vorige week waarbij vier kinderen omkwamen. Sommige opvangorganisaties zetten de karretjes voorlopig aan de kant. Siep begrijpt die afweging. „Als 80 procent van de ouders zich zorgen maakt, is dat een logische keuze. Wij zijn als kinderopvang de belangrijkste dienst die een ouder kan inhuren, onze verantwoordelijkheid is heel groot. Het gaat over kinderen en daar komt gevoel bij kijken. Niet alleen maar feiten.” Tegen hem zeiden slechts drie ouders – op de vijfhonderd kinderen – dat ze liever niet hebben dat hun kind per Stint reist. „We hebben ouders direct na het ongeluk gemaild”, zegt Siep. „Dat we die middag een extra remtest uitvoerden en dat we de Stints elke maand controleren. Ouders vonden dat prettig. Sommigen hebben me ervoor bedankt.” De route duurt een kwartiertje. Van de opvanglocatie bij hockeyclub Hudito (Plukkebol heeft er drie) naar Vinex-wijk Emerald. Drie basisscholen zitten daar in één gebouw naast elkaar. De route is rustig, voert voor een deel over de campus van de TU Delft. Op één gevaarlijke kruising na. In overleg met de gemeente zijn daar andere verkeerslichten geplaatst, zegt Siep. Ze blijven langer groen. In de school is het spitsuur. Kletsende ouders, kinderwagens, kleuters die langs luizenzakken rennen. Selma gaat met een presentielijst van kleuterklas naar kleuterklas. Kind opgehaald, kruisje zetten. In de gymzaal wacht ze op de oudere kinderen. Bij de Stint zet Selma nog een keer kruisjes. De kinderen klikken hun riempjes vast. Soms gaan oudere kinderen mee op hun eigen fiets, in Plukkebol-hesjes. Hun fietsen hebben een ‘fietsencheck’ gehad. Want hoe simpel het er ook uitziet, een paar kinderen verplaatsen van A naar B, er gaan een hoop procedures achter schuil. Het vervoersprotocol van Plukkebol is twaalf pagina’s lang. Neem je eigen telefoon nooit mee, die van Plukkebol altijd. Controleer of de Stint geheel is opgeladen. Houd voldoende afstand. Roep ‘STOP’ als je plots moet remmen. Neem een ehbo-set mee. Wijk nooit af van de vaste route. Pomp de banden maandelijks op tot 4,1 bar. Elke opvang heeft zo’n protocol, zegt Siep, die ook lid is van de stuurgroep kwaliteit en veiligheid van de Brancheorganisatie Kinderopvang. Hij heeft ervoor gekozen de rijvaardigheid van nieuwe medewerkers zelf te trainen – eerst op het hockeyveld, dan in de stad. „Ik delegeer veel als directeur, maar dit niet.” Als iemand „er niet met genoeg zelfvertrouwen op staat”, wordt de Stint door anderen bestuurd. Selma vindt het niet moeilijk, een Stint besturen. „Je hebt veel overzicht en kunt met de kinderen praten. En je kunt hem op schildpadstand zetten.” Dan gaat-ie niet harder dan vier kilometer per uur. Wat ze wel naar vindt: de opmerkingen die mensen sinds het ongeluk maken. ‘Doe je rustig aan met dat ding’, bijvoorbeeld. Of ze hangen wijzend uit hun autoraam. „De kinderen horen dat ook.” Het programma van Plukkebol is drastisch veranderd sinds de Stint, zegt Siep. „We maken veel meer uitstapjes en hebben een leuker vakantieprogramma. We gaan naar musea, naar de natuurspeeltuin, naar de Delftse hout. Het alternatief is openbaar vervoer, maar dan zit je weer met die onhandige ov-chipkaarten. En je moet een stuk lopen. Ook daaraan kleeft een risico.” Selma parkeert de Stint bij de opvang, de kinderen doen hun riempjes los. „Wij waren er als eerste!”, schreeuwt een jongetje blij.
</doc>
<doc id="676" genre="news" gender="?">
Achter de Kazerne is het schandaal voor even vergeten
 Belgisch voetbal KV Mechelen speelde zondag zijn eerste wedstrijd sinds de club verwikkeld bleek in de schandalen die in het Belgisch voetbal aan het licht kwamen. De fans zijn niet kwaad op hun ‘Malinwa’, wel op de betrokken bestuurders. Voor aanvang van de wedstrijd klinkt lijflied You never walk alone net even wat harder dan normaal uit zo’n 15.000 kelen. ‘ The only loyalty in football is between supporters and club ’, staat op een spandoek van de harde kern. ‘Wij zijn Malinwa’, is even later te lezen op een ander doek dat over de volle breedte van de eerste rijen achter het doel gespannen wordt. Het is zondag het eerste duel van KV Mechelen sinds een reeks schandalen in het Belgisch voetbal aan het licht kwam waarbij ook deze club betrokken zou zijn. Maar de fans blijven achter hun Malinwa staan. Het afgelopen jaar was al niet het beste voor KV Mechelen, dat degradeerde uit de hoogste klasse. Maar sinds anderhalve week is het voorlopige dieptepunt bereikt. Tien clubs werden in het kader van ‘Operatie Schone Handen’ bezocht door het Belgisch parket. In totaal 220 agenten pakten 28 mensen op. De verdenkingen: onder meer corruptie, fraude, en matchfixing. De belangrijkste twee verdachten zijn Mogi Bayat, de machtigste voetbalmakelaar van het land, en Dejan Veljkovic. Die laatste is ‘huismakelaar’ bij veel Belgische clubs, waaronder Mechelen. En juist voor die club zou hij twee duels hebben geprobeerd te beïnvloeden, in de hoop dat de voormalige landskampioen en Europa Cup 2-winnaar niet zou degraderen naar het tweede niveau. De wedstrijd die het meest de aandacht trekt, is die van 11 maart dit jaar, toen Mechelen tegen Maasland-Beveren speelde. Het was de laatste kans voor de club om degradatie te voorkomen. Eerder al zou makelaar Veljkovic de hulp van twee scheidsrechters en twee journalisten hebben verkregen, dit keer beïnvloedde hij naar verluidt de tegenstander. Olivier Myny, ex-speler van Waasland-Beveren, gaf afgelopen week toe benaderd te zijn, en ook de voorzitter van die club vertelde de politie dat hem 200.000 euro is geboden om te verliezen. Beiden zeggen daar niet op ingegaan te zijn. Mechelen won de wedstrijd wel, met 2-0. De clubvoorzitter werd deze week als getuige gehoord, maar is vooralsnog geen verdachte. Drie bestuursleden van KV Mechelen zouden er wel bij betrokken zijn. Veljkovic, scheidsrechter Bart Vertenten en Olivier Somers, hoofdaandeelhouder van Mechelen, zitten nog in de cel. Deze zondag zwaaien fans van Beerschot Wilrijk in het uitverkochte uitvak voor de aftrap van de derby tegen Mechelen met briefjes geld en houden een spandoek omhoog waarop op niet mis te verstane wijze wordt verwezen naar het omkopingsonderzoek. De Nederlandse scheidsrechter Sander van der Eijk is afgereisd naar België om het duel te fluiten, en de wedstrijd wordt onder voorbehoud gespeeld, in afwachting van de uitkomst van de rechtszaak. Toch lijkt van een crisissfeer geen sprake Achter de Kazerne – het Mechelse stadion lag vroeger naast militaire kazerne. Vorig weekend waren alle wedstrijden op het tweede niveau geannuleerd, maar zo’n 1.500 Mechelen-fans kwamen toen samen om hun club te steunen. Deze zondag zit het stadion, met een capaciteit van bijna zeventienduizend toeschouwers, bijna helemaal vol. Een duizendtal fans wandelt voor de wedstrijd in een grote stoet naar het stadion om hun club te steunen. De KV Mechelen-fans blijken vooral boos op de betrokken personen, niet op de club. De 77-jarige Richard Darquennes, „van bij de geboorte fan”, en Aline van Couwenbergh (76), beiden met de rood-gele kleuren van de club om hun hals, zingen alleen maar extra hard voor hun club, vertellen ze voor aanvang: „Wij zien geen probleem voor KV Mechelen. De zondaars zijn de makelaars, die hebben geprobeerd allerlei mensen om te kopen.” Ook Jan Devos (54) is „wel boos, net als iedereen”, maar wacht de rechtsgang af: „Ik hoop voor de club dat het bij een paar personen blijft.” Op die andere zondag in maart degradeerde Mechelen ondanks de pogingen tot omkoping. Eupen, dat ook degradatie riskeerde, scoorde in het laatste kwartier van zijn wedstrijd vier doelpunten en bleef daardoor in de eerste klasse. Die uitslag zorgde ervoor dat nota bene Mechelen naar de rechter stapte met het vermoeden dat het duel in Eupen gefixt zou zijn. Dat de beïnvloeding juist aan hun kant zat, is voor de club dan ook een verrassing, liet ze afgelopen week weten. KV Mechelen ontkent zich als collectief aan matchfixing te hebben bezondigd „en distantieert zich bijgevolg van eventuele en al dan niet genomen persoonlijke initiatieven”. Op haar website bedankt de club haar fans voor de steun: „We gaan verder met de ambities van deze wondermooie club.” Ook Nederlander Dennis van Wijk, die tijdens die degradatiewedstrijd nog coach van de club was en al decennia in de Belgische voetbalwereld actief is, laat telefonisch weten: „Ik dacht toen dat er in Eupen iets gaande was, maar blijkbaar zat ik helemaal verkeerd en gebeurde het allemaal onder mijn eigen neus.” Van matchfixing bij zijn eigen club wist hij niks, benadrukt hij. „Ik viel van mijn stoel dat het schandaal nu ook over mijn eigen wedstrijd ging.” Makelaar Veljkovic heeft Van Wijk „een keer gesproken en nooit ontmoet of op de club gezien”. Huidig KV Mechelen-trainer Wouter Vrancken verwachtte voorafgaand aan de wedstrijd een „kolkend stadion”. En dat gebeurt. Na het eerste doelpunt in de 13de minuut is de ontlading in Mechelen duidelijk voelbaar. Er volgt een tweede treffer, in de 43ste minuut, en nog een na de rust. Dat moet de club en haar fans weer enig zelfvertrouwen hebben gegeven. KV Mechelen mag zich nu koploper noemen in de tweede klasse, en promotie is weer een stapje dichterbij. Tenzij de club na een veroordeling alsnog sancties krijgt opgelegd, bijvoorbeeld weer een degradatie. Maar supporter Marc Huys (71) ziet het voorlopig rooskleurig in: „Kijk, onregelmatigheden en bedrog komen overal in de maatschappij voor. In populaire sporten krijgt het alleen meer aandacht. We hebben als club veel meegemaakt in die ruim honderd jaar dat we bestaan. Als we weer moeten degraderen, dan komt het ook wel weer goed.”
</doc>
<doc id="677" genre="news" gender="?">
FOTO. Zonovergoten jaarmarkt haalt Gooikenaren naar buiten
  Gooik - De jaarmarkt van Gooik beleefde zaterdag een mooie editie dankzij het stralende weer die veel volk op de been bracht. Traditiegetrouw genoot de kinderboerderij aan de spiegeltent en de speelhooiberg veel bijval bij gezinnen met kinderen, terwijl heel wat verenigingen van de jaarmarkt gebruik maakten om hun jaarprogramma voor te stellen. En met amper twee weken voor de gemeenteraadsverkiezingen, kon men niet om een uitgesproken politieke aanwezigheid heen.
</doc>
<doc id="678" genre="news" gender="?">
Deze pluisjes weten wat wervelen is
 Natuurkunde De pluizige kopjes van paardenbloemzaadjes creëren bijzondere luchtwervelingen, die hen langer in de lucht houden. Door onze medewerker Dorine Schenk Amsterdam. Mensen helpen paardenbloemen graag met het verspreiden van hun zaadjes. Als je in één keer alle pluisjes van een uitgebloeide bol blaast, mag je een wens doen. De zaadpluisjes dansen intussen dankbaar weg in de wind, opzoek naar nieuwe plekken om paardenbloemen te laten groeien. Paardenbloemen zijn niet de enige die hun zaad verspreiden door het mee te geven aan de wind. Ook andere soorten zoals esdoorns doen dat. Esdoornzaadjes gebruiken een goed begrepen techniek. Ze hebben een vleugelachtige vorm waardoor ze tollend als de rotor van een helikopter traag naar beneden dwarrelen en meegenomen worden door de wind. Paardenbloemzaadjes pakken het anders aan. Ze drijven als een parachutist door de lucht dankzij hun pluizige kop. Die zorgt ervoor dat ze lang genoeg blijven zweven om enkele meters verder neer te komen. Af en toe treft een zaadpluisje een gunstige windstroming waardoor het meer dan kilometers door de lucht reist. De fysica die achter dit efficiënte luchttransport verborgen gaat, is nu pas ontrafeld. In een artikel in Nature beschrijven wetenschappers van de University of Edinburgh in Schotland hoe ze ontdekten dat in het kielzog van zaadpluisjes een bijzondere soort luchtwerveling ontstaat die het zaadje een beetje omhoog trekt, waardoor het langer blijft zweven. Voor hun onderzoek maakten ze gebruik van een verticale windtunnel waarmee ze de zaadpluisjes lieten zweven. Vervolgens observeerden ze de luchtstromen rondom het pluisje met behulp van een laser en hogesnelheidscamera’s. „We zagen dat boven het paardenbloemzaadje een ringvormige luchtwervel ontstaat die qua vorm vergelijkbaar is met een rookring”, vertelt Ignazio Maria Viola van de University of Edinburgh in een mail. „Die werveling hangt stabiel boven het zaadpluisje. Als een soort halo.” De wervelring zorgt ervoor dat de luchtdruk boven het zaadpluisje lager is dan eronder. En lucht heeft de neiging om van hoge naar lage druk te stromen. Zo duwt de luchtstroom, die aangetrokken wordt door de lage druk van de werveling, het pluisje omhoog. Theoretisch was deze soort luchtwervel al wel beschreven. Maar wetenschappers dachten dat die te onstabiel zou zijn om in de echte wereld voor te komen. Hoe hebben de paardenbloempluisjes het voor elkaar gekregen om die ringvormige werveling toch te laten ontstaan? Hiervoor blijkt de poreusheid van de pluiskop van belang. „Als het zaadpluisje naar beneden valt, stroomt de lucht door de pluizige haartjes”, vertelt Viola. De luchtstroom die vervolgens aan de bovenkant uit het pluis komt, heeft daardoor een lage luchtdruk en botst met de hoge luchtdruk in de omgeving. Daardoor begin het rond te wervelen en vormt uiteindelijk een stabiele ring. Die ring is alleen stabiel als het pluis precies de juiste hoeveelheid lucht doorlaat. Dit testten de onderzoekers door verschillende silicium schijfjes ter grootte van het zaadpluisje te maken, allemaal met verschillende poreusheid. Boven de dichte schijfjes en de schijfjes die weinig lucht doorlieten, bleek geen stabiele wervelring te ontstaan. De paardenbloempluisjes blijken precies de goede doorlaatbaarheid te hebben om een werveling te generen die ze omhoogtrekt. Een ingewikkelde techniek dus. Waarom hebben paardenbloemzaadjes niet simpelweg vleugels, zoals esdoornzaadjes? De onderzoekers vermoeden dat vleugelzaadjes van hoger moeten vallen. Alleen dan hebben ze genoeg tijd om snel te gaan roteren en een opwaartse kracht te generen. Voor kleinere, laag groeiende planten is een pluizige kop daarom een betere techniek. De borstelige structuur van paardenbloempluis is ook terug te vinden op de vleugels van kleine, lichte insecten zoals tripsen (donderbeestjes), schrijven de onderzoekers. Ze denken dat de wervelringen het voor deze beestjes makkelijker maken om hun vleugels te bewegen of om rustig door de lucht te zweven.
</doc>
<doc id="679" genre="news" gender="?">
Regering Italië keurt omstreden begroting goed
 De coalitieregering van Lega en de Vijfsterrenbeweging zal meer schulden maken in 2019 dan de Europese Commissie lief is. De Italiaanse regering blijft vasthouden aan de landelijke begroting die het kabinet eerder presenteerde. Premier Giuseppe Conte zei maandagavond dat het budget voor het jaar 2019 is goedgekeurd, ondanks de onenigheid over de begroting met de Europese Unie. De rechts-populistische regering in Italië en de EU liggen al maanden met elkaar in de clinch over de begroting. Eind september werd bekend dat Rome het begrotingstekort in de plannen zal laten oplopen tot 2,4 procent van het bruto binnenlands product (bbp). Dat tekort ligt nog binnen de norm van 3 procent die de EU stelt, maar de Commissie wil dat Italië meer bezuinigt, vanwege de grote staatsschuld van het land. Volgens regeringsleider Conte voldoet de beraming echter “aan onze beloften terwijl we ook de publieke gelden op orde houden”. Het gaat om de beloften die de vicepremiers uit de coalitiepartijen, Matteo Salvini (Lega) en Luigi Di Maio (Vijfsterren), deden tijdens de verkiezingen. Zij zouden de Italianen onder meer belastingverlaging en een speciaal inkomen voor mensen met pensioen geven. Conte’s regering heeft de begroting naar de Europese Commissie gestuurd ter beoordeling.
</doc>
<doc id="680" genre="news" gender="?">
EU-ministers kiezen de  middenweg voor  terugdringen CO2-uitstoot auto’s
 Auto-industrie Nederland wil dat nieuwe auto’s in 2030 minstens 40 procent minder CO 2 uitstoten. Europa koos dinsdag voor 35 procent. Vijfendertig procent. Dat is de inzet van de klimaatministers van de Europese Unie voor het meest betwiste getal van 2018: de uitstoot van broeikasgas CO 2 door auto’s en bestelbusjes in 2030. In Luxemburg spraken ze dinsdagavond af dat nieuwe auto’s vanaf 2030 35 procent minder CO 2 mogen uitstoten dan ze in 2021 doen. Voor bestelwagens geldt een vermindering van 30 procent. Ze kiezen daarmee precies het midden tussen het ambitieuze Europees Parlement, en de minder ambitieuze Europese Commissie. Het parlement eiste vorige week een reductie van 40 procent in 2030 voor auto’s én busjes. De Europese Commissie wil 30 procent vermindering voor beide categorieën. Het akkoord werd bereikt na ruim dertien uur overleg. Nu de klimaatministers dit akkoord hebben, voeren het Europees Parlement en de Europese Commissie deze woensdag nader overleg. Het is dus nog mogelijk dat de uiteindelijke CO 2 -limieten hoger (of, als het gek loopt, lager) uitvallen. Vooral Duitsland had van tevoren moeite met harde CO 2 -limieten en wilde niet verder gaan dan 30 procent. Het land is bang dat sterkere limieten de lokale auto-industrie, de grootste van Europa, in gevaar brengen en dat ze zorgen voor banenverlies. Een week voordat het Europees Parlement instemde met de ambitieuze doelstelling van 40 procent reductie, liet bondskanselier Angela Merkel weten dat het wat haar betreft bij 30 procent blijft. Op haar opmerking kwam harde kritiek. Merkel zei het vlak voor haar regering met een akkoord voor het opschonen van de vieze Duitse dieselvloot kwam. Critici verwijten haar nu dat de Duitse regering lage CO 2 -doelen uitruilt tegen medewerking van de auto-industrie bij het oplossen van het door die bedrijfstak zelf veroorzaakte dieselschandaal. Duitsland vreest dat al te strenge limieten zijn auto-industrie bedreigen Duitsland werd in de wens om de verplichte vermindering van de uitstoot laag te houden gesteund door onder andere Tsjechië, dat ook een belangrijke auto-industrie kent. Het zorgde dinsdag bij de in Luxemburg verzamelde ministers voor irritatie. Nederland is één van de landen, naast onder meer Zweden, Ierland en Luxemburg, die inzetten op veel drastischere maatregelen. Staatssecretaris Stientje van Veldhoven (Klimaat, D66) riep maandag samen met vijf Europese collega’s in een open brief in de Financial Times op tot concrete maatregelen wat betreft de uitstoot van auto’s. „Om succes te boeken bij onze klimaatdoelen is het essentieel dat we een eerlijke bijdrage vragen aan de transportsector.” Van Veldhoven was teleurgesteld over het resultaat van de onderhandelingen. Ze hoopt dat in de vervolgonderhandelingen met het Parlement en de Commissie de doelstellingen weer kunnen worden verhoogd. De milieuministers bogen zich dinsdag ook over een ander belangrijk getal dat op tafel ligt: het percentage nieuw verkochte auto’s dat in 2030 op waterstof of stroom moet rijden. Tegenstanders van een hoog percentage vrezen dat elektrificatie van het wagenpark banenverlies met zich meebrengt. De elektrische motor is veel simpeler. Er valt minder aan te bouwen en te sleutelen. Ook hier kozen de milieuministers voor de middenweg. De Europese Commissie had het gewenste aandeel op 30 procent gesteld, het Europees Parlement op 40. De ministers gingen voor 35 procent. Om de bezorgdheid weg te nemen van landen waar nauwelijks elektrische auto’s worden verkocht, mogen die lidstaten de emissieloze auto’s zwaarder laten wegen in de telling. Niemand is tevreden met de middenweg. Autofabrikantenclub ACEA vindt de doelstellingen nog steeds te agressief, groene organisaties en Europarlementariërs vinden ze teleurstellend voor de planeet.
</doc>
<doc id="681" genre="news" gender="?">
Minister Bruins zwijgt over uitkeringenfraude
 Den Haag - Minister Bruno Bruins (Medische Zorg) zwijgt in alle talen over fraude die met WW-uitkeringen is gepleegd toen hij nog baas was bij het UWV. De VVD’er trad vorig jaar aan als minister. Voor die tijd zwaaide hij jarenlang de scepter bij uitkeringsinstantie UWV. Bij dat UWV is het de afgelopen jaren vreselijk mis gegaan, bevestigde minister Wouter Koolmees (Sociale Zaken) maandag. Poolse arbeidsmigranten fraudeerden op grote schaal met WW-uitkeringen. Zij hebben recht op zo’n uitkering als zij hier gewerkt hebben, maar ze moeten in Nederland zijn om die te mogen incasseren. Die voorwaarde omzeilden ze door tussenpersonen hun uitkering te laten aanvragen. Op die manier kregen ze geld van het UWV, terwijl ze al lang weer in Polen zaten. Volgens Koolmees controleerde het UWV amper op mogelijke fraude. En als er dan wél fraude werd ontdekt, werd het ten onrechte uitgekeerde bedrag slechts mondjesmaat teruggevorderd. Van de 370 miljoen euro aan valse uitkeringen is namelijk maar 2,4 miljoen teruggevloeid. Gevraagd naar zijn rol zegt minister Bruins ’geen commentaar’ te willen geven. De VVD-bewindsman weigert eenvoudigweg om terug te blikken op de affaire. Bij de PVV is Kamerlid Léon de Jong ontstemd. „Bruins faalde, maar in plaats van ontslag kreeg hij een mooi baantje als minister.” 
</doc>
<doc id="682" genre="news" gender="?">
Fitte zestiger mijdt griepprik
 Ouderen tussen de 60 en de 65 jaar doen er goed aan om de griepprik te gaan halen. „Het is de groep die het minst ingaat op de uitnodiging, maar wel degelijk ook een kwetsbare groep die vaak in aanraking komt met andere kwetsbare groepen: hun kleinkinderen of hun nog levende ouders”, vertelt manager nationaal grieppreventie Margot Carpay van het Rijks Instituut voor Volksgezondheid en Milieu. 
</doc>
<doc id="683" genre="news" gender="?">
Fairtrade wordt eerlijke kunst op Fairmmm Kunstig
  Halle / Sint-Pieters-Leeuw / Pepingen / Dilbeek / Lennik - Fairtrade trekkers uit tien gemeenten uit het Pajottenland werkten voor het derde jaar op rij om samen aandacht te vragen voor eerlijke en duurzame handel. Deze keer werden in de tien gemeenten kunstacademies en verenigingen gemobiliseerd om creatief aan de slag te gaan rond het kunstproject Fairmmm Kunstig om fairtrade op een artistieke manier te promoten. Alle kunstwerken werden afgelopen weekeinde verzameld in cultuurcentrum 't Vondel voor een grote overzichtstentoonstelling. Naast beelden kunst werd er ook een muziek- en dansprogramma uitgewerkt met het thema van fairtrade.
</doc>
<doc id="684" genre="news" gender="?">
Extreme sterverduistering niet te zien op oude foto’s
 Astronomie Op historische opnamen ontbreekt bewijs dat om een verre ster een exoplaneet met een enorm ringenstelsel cirkelt. Bijna vijfhonderd fotografische platen van de ster J1407 bekeek de Duitse sterrenkundestudent Robin Mentel. Hij zocht naar verduisteringen van J1407, die bewijs kunnen leveren voor het bestaan van een exoplaneet met een reusachtig ringenstelsel. Metingen uit 2007 lieten namelijk extreme verduisteringen zien. Weken lang nam de helderheid met ruim 95 procent af. Een mogelijke verklaring is een exoplaneet die voor de ster langs beweegt. Mentel vond geen verduisteringen in foto’s uit de periode van 1890 tot 2016. Hij deed dit onderzoek tijdens een zomerproject bij de Sterrewacht Leiden en zette het werk voort aan de Philipps-Universiteit Marburg in de vorm van een bachelorthesis. Het resultaat wordt binnenkort gepubliceerd in Astronomy and Astrophysics . J1407 staat op ongeveer 450 lichtjaar afstand in het sterrenbeeld Centaurus. De ster is iets kleiner en lichter dan de zon en 16 miljoen jaar jong. De meeste exoplaneten verminderen de helderheid hooguit met een paar procent gedurende enkele uren. Bij J1407 is dus iets bijzonders aan de hand. Astronomen, waaronder de begeleider van Mentel van de Sterrewacht Leiden, stellen een planeet, J1407b, voor met een ringenstelsel. Om de extreme verduistering te verklaren moet het ringenstelsel bijna tweehonderd keer zo groot zijn als de ringen van Saturnus. Mentel probeerde de aanwezigheid van J1407b aan te tonen door te zoeken naar andere sterverduisteringen van J1407. Daarmee zou de omlooptijd (periode) van de planeet bepaald kunnen worden. Om de helderheid te bepalen vergeleek Mentel de helderheid van J1407 met die van twee sterren die op foto’s ongeveer even helder zijn en in de buurt liggen. De foto’s zijn afkomstig van verschillende observatoria. De oudste, uit 1890, is van Harvard DASCH survey. „De platen zijn allemaal gedigitaliseerd”, vertelt Mentel aan de telefoon vanuit Duitsland. Maar omdat ze van wisselende kwaliteit zijn, kan de helderheid van de ster op de meeste foto’s niet door een computerprogramma geanalyseerd worden. „Ik heb bijna 400 foto’s zelf moeten bekijken.” Hij vond geen andere verduisteringen. Geen bewijs dus voor J1407b. Maar het is mogelijk dat er sterverduisteringen onopgemerkt zijn gebleven; er zitten gaten in de meetreeks. „J1407 is maar 70 procent van de tijd zichtbaar vanaf de aarde”, vertelt Mentel. „Bovendien werd een van de observatieprojecten een aantal jaar stilgelegd.” Samen met andere onderzoekers heeft Mentel een aantal omloopperiodes van de mogelijke planeet kunnen uitsluiten. Ze denken dat er tussen 2021 en 2024 weer een sterverduistering mogelijk is. Tot die tijd is het afwachten. „De rest van mijn studietijd houd ik me daarom bezig met ander onderzoek”, zegt Mentel. „Maar ik hoop dat ik later in mijn carrière kan werken aan J1407.”
</doc>
<doc id="685" genre="news" gender="?">
Storm
 Voor het eerst sinds eeuwen leek een zomer bijna even lang te duren als die uit mijn kindertijd. Bij ieder terras dat ik de afgelopen maanden pakte, werd er dan ook flink op de zon getoost. Er was echter altijd wel een onheilsprofeet aanwezig (vaak was ik die zelf) die benadrukte dat al deze warmte een voorproefje is van de klimatologische rampen die Nederland te wachten staan. Dan zit je toch iets minder lekker in dat gekoesterde licht. Begin deze week was ik aan het kanovaren met mijn neefjes (10 en bijna 13). We peddelden wat langs oude waterlinies, schepten een meerkoet, reanimeerden een meerkoet, peddelden verder. „Wat een raar idee dat het volgende week koud wordt”, zei de jongste, helemaal high van al dat licht. „Gelukkig maar”, zei de oudste, „het móét afkoelen. We zijn al veel te hard aan het opwarmen geweest deze zomer, ik hoop dat het snel gaat regenen, straks smelt er weer een ijsberg.” Ze dreven voor me uit. Even leek het kanovaren niet meer op sporten maar op voorbereiden. Kinderen hebben tegenwoordig heel andere angsten. In mijn tijd was je bang voor clowns of geesten die je televisie vertiefden. Tegenwoordig ligt de jeugd wakker van een zeespiegel die binnen afzienbare tijd tot aan hun slaapkamerraam zal staan. Hebben ze nachtmerries over oceanen vol plastic, in plaats van over monsters. Als opvoeder kan je daar weinig tegenin brengen, want die opwarming is aan alles te merken. Mijn ouders konden tenminste nog zeggen dat spoken onzin waren en moordende clowns alleen in Amerika voorkwamen. Tegenwoordig sta je met je mond vol tanden. Mijn neefjes zetten, als ze bij mij logeren, altijd de thermostaat zo laag dat ze op een zeker moment met blauwe vingers onder hun dekentje liggen. ‘Er moet ook energie overblijven voor de kinderen na ons”, roept de jongste wanneer ik dan naar de verwarming loop. Na het kanovaren gingen we naar het pannekoekenhuis. De lucht betrok een beetje, waarop de oudste een zucht van verlichting slaakte. „Eindelijk herfst”, verzuchtte hij. Zijn broertje pakte buienradar.nl erbij waaruit bleek dat het niet zou gaan regenen en het de hele avond nog zomers warm zou blijven. Beiden staarden een beetje sip voor zich uit. Ik wist niets te bedenken om hen op te vrolijken. Vroeger was je als kind stuiterblij met de zon. Nu is ze een stil verwijt, en zien jongeren mooi weer als een teken van vernietiging. „Misschien gaat het deze winter wel heel hard vriezen”, zei de jongste hoopvol. We stroopten onze broekspijpen nog wat verder op, zaten de warmte voor de storm uit. Ellen Deckwitz schrijft op deze plek een wisselcolumn met Marcel van Roosmalen.
</doc>
<doc id="686" genre="news" gender="?">
Frans en Mariette uit Oetingen 65 jaar getrouwd
  Gooik - Frans Letienne (88) en Mariette Vastesaeger (87) vierden hun briljanten huwelijksjubileum. Frans en Mariette hadden vroeger een eigen schoenenfabriekje in Strijland waar ze heel wat Gooikenaren tewerkstelden. Frans en Mariette kenden elkaar omdat hun vaders allebei duivenmelker waren maar de vlam sloeg echt over tijdens de Ronde van Vlaanderen in 1949. In 1953 zijn ze getrouwd. Ze kregen twee kinderen en vijf kleinkinderen. Frans was een begenadigd voetbalspeler en had ooit de kans om aan te treden bij het eerste elftal van Anderlecht maar door praktische problemen sloeg hij het aanbod af.
</doc>
<doc id="687" genre="news" gender="?">
Artsenwereld positief over mogelijke richtlijnen minister De Block. “Arbeidsongeschiktheid bepalen? Nu vaak met de natte vinger”
  Een hulpmiddel voor artsen, geen verplichting. Zo noemde minister van Volksgezondheid Maggie De Block (Open VLD) de mogelijke richtlijnen rond de duur van arbeidsongeschiktheid bij acht aandoeningen. Patiëntenverenigingen wachten het advies bezorgd af, maar de artsen zelf reageren alvast positief.  Een hulpmiddel voor artsen, geen verplichting. Zo noemde minister van Volksgezondheid Maggie De Block (Open VLD) de mogelijke richtlijnen rond de duur van arbeidsongeschiktheid bij acht aandoeningen. Patiëntenverenigingen wachten het advies bezorgd af, maar de artsen zelf reageren alvast positief. Het Vlaams Patiëntenplatform vreest dat zieken door de plannen van minister van Volksgezondheid Maggie De Block als profiteurs zullen worden bestempeld als ze langer nodig hebben dan de maximumtermijn om te herstellen. Of dat langdurige zieken hun uitkering zullen verliezen wanneer ze ‘te lang’ uitzieken. Of dat mensen onder druk zullen worden gezet om sneller weer aan het werk te gaan. Belangrijk hulpmiddel De artsenwereld zelf reageert nu echter positief op het voorstel van De Block. Domus Medica, de Vlaamse huisartsenvereniging, ziet het immers als een belangrijk hulpmiddel voor startende artsen. “Arbeidsongeschiktheid voorschrijven is niet makkelijk”, zegt voorzitter Roel Van Giel. “Je moet een inschatting maken over de gezondheid van de patiënt, de leeftijd, welk werk hij doet...” Wel benadrukt hij dat de richtlijn geen wettelijke richtlijn mag worden om artsen of patiënten te sanctioneren als ze van de standaard afwijken. “De richtlijn is de standaard, vervolgens moet je naar de patiënt kijken of er van die standaard afgeweken moet worden. Als daar gegronde redenen voor zijn, dan moet de arts dat kunnen doen.” Niet in opleiding Opmerkelijk is dat de duur van arbeidsongeschiktheid momenteel niet aan bod komt in de opleiding geneeskunde. “Het is moeilijk om daar les over te geven, omdat elke patiënt anders is”, zegt professor An De Sutter van de faculteit geneeskunde aan de Universiteit Gent. “Arbeidsongeschiktheid komt alleen aan bod als het gaat over de structuur en de organisatie van de gezondheidszorg”, zegt Jonas Brouwers, arts-specialist in opleiding orthopedie aan de KU Leuven. “Eerlijk: de duur van werkverlet wordt vaak bepaald met de natte vinger of op basis van voorschrijfgedrag van begeleiders of eigen gewoontes.” Brouwers en Van Giel vinden dan ook dat er in de opleiding meer aandacht voor moet zijn. “Als die richtlijnen er komen, zullen ze waarschijnlijk wel aan bod komen in de les”, zegt De Sutter. Al benadrukt ze dat studenten huisarts tijdens hun studie ook drie jaar praktijkervaring opdoen vooraleer ze alleen in het veld staan. “Voor advies kunnen ze dan terecht bij hun praktijkbegeleider.” De nieuwe richtlijnen zijn voor veel artsen dan wel een welgekomen hulpmiddel, maar het is nog maar de vraag of ze zo makkelijk te bepalen zijn. Minister De Block liet al weten dat het kan dat er met name voor borstkanker geen richtlijn komt, omdat er te veel individuele verschillen zijn.
</doc>
<doc id="688" genre="news" gender="?">
De nieuwe Braziliaanse president predikt al dertig jaar geweld
 Grote vraag is of de nieuwe president van Brazilië zijn haatdragende retoriek zal matigen. „Als ik ooit president word, begin ik vanaf dag één met een staatsgreep. Het Congres, dat toch nergens goed voor is, zou ik meteen opheffen. Aan verkiezingen hebben we niets. We moeten terug naar de dictatuur, alles was toen veel beter.” Woorden van Jair Bolsonaro, de extreemrechtse oud-legerkapitein die zondag volgens de exitpolls tot de nieuwe president van Brazilië is gekozen. Of de 63-jarige Bolsonaro deze vaak herhaalde uitlatingen nu in de praktijk gaat brengen, moet de toekomst uitwijzen. Vast staat dat Bolsonaro, sinds 1990 Congreslid, zich altijd heeft geprofileerd als een extreemrechtse, antidemocratische leider met zeer controversiële ideeën en uitlatingen over onder meer homoseksuelen, vrouwen, zwarte Brazilianen, immigranten en de oorspronkelijke indiaanse bevolking. Hij is een ultraconservatieve politicus met heimwee naar de militaire dictatuur (1964-1985), waarbij tienduizenden mensen werden gemarteld en opgesloten en bijna vijfhonderd Brazilianen werden vermoord. „Ik wil Brazilië dertig tot veertig jaar terugdraaien. Toen was alles veiliger en beter. We gaan afrekenen met links gespuis en communisten. In ons vaderland is geen ruimte voor hen. Of ze onderwerpen zich aan onze wetten of ze ontvluchten het land of we stoppen ze in de gevangenis”, dreigde hij vorige week nog via een telefonische live-verbinding op een massabijeenkomst in São Paulo. Wie is deze man die het grootste land van Latijns-Amerika tot op het bot verdeelt en verscheurt? Zijn aanhangers kennen hem bijna mythische eigenschappen toe en zien in hem hun grote redder. Zijn tegenstanders zijn doodsbang dat onder zijn leiding de democratie aan het wankelen wordt gebracht en er heel veel doden zullen vallen. Jair Messias Bolsonaro - zijn ouders waren devote katholieken, vandaar zijn tweede naam - werd geboren in 1955 in Glicério, een kleine gemeente in de deelstaat São Paulo. Overgrootvader Vittorio Bolsonaro was tien jaar oud toen hij met zijn arme Italiaanse ouders eind 19de eeuw de lange overtocht maakte naar Brazilië, waar toen net de slavernij was afschaft en grote groepen migranten uit Europa naartoe trokken. Jair Bolsonaro groeide op in een gezin van zes kinderen, zijn vader was een veredelde, illegale tandarts – hij had geen officiële opleiding maar omdat er geen lokale tandarts in de buurt was, kon vader Bolsonaro een eigen patiëntenbestand opbouwen en zijn gezin onderhouden. Jair Bolsonaro ging na de middelbare school naar de militaire academie. Hij werd parachutist en werkte zich op tot legerkapitein. In 1986 kreeg de jonge dertiger landelijke bekendheid toen hij in opspraak raakte nadat hij zich in het tijdschrift Veja had beklaagd over de lage salarissen van officieren. Dit druiste in tegen de militaire discipline – Bolsonaro moest vijftien dagen de cel in. Twee jaar later kwam hij opnieuw in opspraak vanwege een terroristisch plan handgranaten in legerkazernes te gooien met als doel de regering onder druk te zetten om de salarissen te verhogen. Hoewel juridisch vrijgesproken, werd hij via een afvloeiingsregeling het leger uitgewerkt. In een interview uit 1993 noemde oud-generaal Ernesto Geisel hem een onbetrouwbare militair die vooral aan zichzelf en aan zijn eigen financiële gewin dacht. „Hij was een lafaard in het leger en bovenal een slechte militair”, aldus Geisel. De afgedankte militair Bolsanaro besloot de politiek in te gaan. Decennialang zat hij als een soort eenmansfractie in het Braziliaanse Congres. Hij sloot zich afwisselend aan bij verschillende christelijke, uiterst conservatieve partijen. Dit jaar wendde hij zich tot de sociaal-liberale partij (PSL) waarmee hij de verkiezingen zou winnen. Veel kreeg Bolsonaro in al die jaren niet voor elkaar, wel viel hij op vanwege zijn frequente racistische, homofobe en misogyne uitspraken en door het verheerlijken van de dictatuur – zijn favoriete thema. Hij noemde deze periode de gouden eeuw van Brazilië, waarbij wat hem betreft veel meer doden hadden moeten vallen. „Ik heb liever een dode zoon dan een homoseksuele zoon”, zei hij in 2011 tegen Playboy . Tegen een vrouwelijk parlementslid zei hij eens dat ze het niet waard was door hem verkracht te worden. Lange tijd werd Bolsonaro niet echt serieus genomen en een beetje als de gek van het parlement gezien. Maar de afgelopen vier jaar begon zijn ster te rijzen. Geteisterd door grote onvrede over de omvangrijke corruptie rondom staatsoliebedrijf Petrobras incasseerde de zittende linkse Arbeiderspartij (PT) zware klappen en belandde Brazilië in een politieke en economische crisis, met als dieptepunt de afzetting van president Dilma Rousseff en de gevangenschap van oud-president Lula da Silva wegens corruptie. Tijdens Rousseffs afzettingsperiode droeg Bolsonaro zijn stem op aan de omstreden kolonel Carlos Ustra, tijdens de dictatuur verantwoordelijk voor duizenden martelingen. Ook van Rousseff, die destijds als militante communist lang gevangen zat. Bolsonaro’s autoritaire en populistische stijl leverde hem de bijnaam ‘Tropische Trump’ op en de Brazilianen zien in hem de vurig gewenste leider die alles anders gaat doen. Zo is Bolsonaro vóór liberalisering van wapenbezit, Brazilianen moeten zich kunnen verdedigen tegen de geweldsgolf waarbij jaarlijks 60.000 moorden en ontelbare roofovervallen plaatsvinden. De politie moet criminelen standrechtelijk kunnen executeren en de leeftijd om kinderen als volwassenen te berechten wil Bolsonaro terugschroeven naar zestien jaar. Hij pleit verder voor traditionele, conservatieve en religieuze familiewaarden, hoewel hij daar zelf nu niet meteen het goede voorbeeld van is: hij heeft twee scheidingen achter de rug en heeft vijf kinderen bij drie verschillende vrouwen. Nu Bolsonaro president wordt kunnen militairen dit keer langs democratische weg (in plaats van een staatsgreep) na drie decennia terugkeren in het centrum van de macht. Bolsonaro heeft de oud-generaal Hamilton Mourão aangesteld als zijn vicepresident en hij wil nog vier of vijf militairen benoemen op ministerposten. Grote vraag is of de president Bolsonaro zijn extremistische en haatdragende retoriek zal matigen en er voor alle Brazilianen zal zijn. Niet eerder was de verkiezingscampagne zo fel, zo giftig en zo gewelddadig. Zelf werd hij tijdens een verkiezingstournee door een linkse, gestoorde tegenstander met een mes neergestoken. „Er is bijna dertig jaar lang haat en geweld gepredikt door Bolsonaro”, zegt Christiane Itabaiana, politicoloog aan de universiteit in Rio de Janeiro. „Al matigt hij zijn toon, dan nog kan bij zijn achterban de geest al lang uit de fles zijn. Heeft Bolsonaro die groep wel onder controle?”
</doc>
<doc id="689" genre="news" gender="?">
‘Ik dacht: eerst kijken of het echt zo is’
 In de rubriek Jong! vertellen pubers over zichzelf, de wereld en elkaar. Deze week: Eathon Brouwer. Aanmelden: pubers@nrc.nl .  Foto Khalid Amakran Naam : Eathon Brouwer (16), Zaandam Zit in : 4 havo Woont met : ouders, tweelingbroer Vader : ICT’er Moeder : receptioniste „Eerst wilde ik natuur- of scheikundedocent worden. Maar forensisch rechercheur trekt me toch meer. Ik wéét dat het niet hetzelfde is als CSI . Zij lossen een moord op in een paar uur, in werkelijkheid kan het maanden of jaren duren. Maar het lijkt me gewoon leuk om sporen veilig te stellen. Stel ik vind die vingerafdruk waarmee ik iets kan oplossen. Dat kan de slachtoffers rust geven.” „Ik wist al heel lang dat ik een jongen was. Maar ik dacht niet in die termen omdat ik de woorden niet wist. In groep 8 kwam Hij is een zij op tv. Toen wist ik het woord ervoor. Ik heb het niet meteen aan mijn ouders verteld. Ik dacht: eerst kijken of het echt zo is. In de tweede van het vmbo kwam ik uit de kast. Eerst als lesbienne, ik wilde weten hoe mijn ouders daarop zouden reageren. Over transgenders was toen nog niet zoveel bekend. Ik wist wel dat het ze niets uit zou maken. Maar ze hadden nooit gezegd: ‘Het maakt ons niet uit als je transgender bent’. Ze reageerden goed. Ze wilden wel eerst de diagnose voor ik het aan familie zou vertellen.” „Ik dacht: Ik hou twee namen en dezelfde initialen. Dan hoef ik ook mijn handtekening niet te veranderen. Eathon heb ik gevonden via Google. Gewoon namen met een E opzoeken, mijn geboortenaam was Emilia. Ed vond ik niet echt een naam voor mijn leeftijdscategorie. Ik heb ook de mening van vrienden gevraagd: welke naam vinden jullie het leukst en het best bij me passen? Want soms kennen je vrienden je beter dan jij zelf. Mijn moeder heeft mijn tweede naam bedacht, Noam. Met bijna dezelfde letters als mijn tweede geboortenaam: Naomi.” „De behandeling met puberteitsremmers en hormonen vind ik niet zwaar, wel lang. De wachttijd voor het eerste gesprek in het ziekenhuis was twaalf tot vijftien weken. Daar had ik nog geluk mee, het is nu 2,5 jaar. Het duurde een jaar voordat ik er echt aan kon beginnen. Vanaf je achttiende mag je operaties, daar zijn ook weer wachtlijsten voor. Ik wil sowieso een borstverwijderende operatie. En verwijdering van baarmoeder en eierstokken, maar pas later, als ik zeker weet dat ik geen kinderen wil krijgen. Stel ik wil kinderen maar mijn vrouw is onvruchtbaar. Dan kunnen we nog mijn eitjes gebruiken.” „Ik ben blij dat ik het op redelijk jonge leeftijd wist. Als ik 28 was, was ik 28 jaar ‘zij’ genoemd. En in de puberteit verander je sowieso. Als mensen het vragen ga ik er niet over liegen. Maar als ik iemand maar een paar keer zie ga ik het niet vertellen. Het maakt mij niet uit of mensen het weten. Het is iets waar ik wekelijks, soms dagelijks, mee bezig ben. Maar het is niet wie ik ben.” „Ik heb het nooit vermoed. Op tv zie je kinderen bij wie het met zes, tien jaar al duidelijk was. Dat vond ik bij Eathon absoluut niet aan de orde. Ik droeg zelf ook het liefst geen meidenkleren, had ook veel jongensvrienden. Maar hij is er heel stellig in. Er is geen twijfel. Wie ben ik dan om me er druk over te maken?”
</doc>
<doc id="690" genre="news" gender="?">
Tbc-diagnose bij kinderen wordt veel eenvoudiger
 Een nieuwe eenvoudige test maakt het mogelijk om in een klein beetje poep aan te tonen of iemand tuberculose (tbc) heeft. De test is speciaal geschikt voor gebruik bij kinderen. Nu moeten die een zeer belastend onderzoek ondergaan dat alleen kan plaatsvinden in een ziekenhuis met een modern laboratorium. De nieuwe poeptest is ontwikkeld door onderzoeker Petra de Haas van KNCV Tuberculosefonds. Ze heeft er drie jaar aan gewerkt. Voor de nieuwe tbc-test is maar een klein beetje poep nodig. Dat wordt met een bepaalde vloeistof in een apparaat gestopt dat lijkt op een eenvoudige espressomachine. Ruim anderhalf uur later geeft dat apparaat, de GeneXpert, de diagnose wel of geen tuberculose. Bij de huidige methode met de maagsonde en het daaropvolgende lab-onderzoek laat de uitslag veel langer op zich wachten. Bij jongeren en volwassenen wordt tbc aangetoond in sputum, slijm uit de luchtwegen. Jonge kinderen kunnen meestal geen slijm opgeven en uitspuwen. Daarom wordt er een sonde via de slokdarm of neus in hun maag gebracht om een beetje maaginhoud te verzamelen, die dan wordt onderzocht op tuberculose. Omdat het onderzoek voor kleine kinderen zo belastend is, wordt het vaak niet of veel te laat uitgevoerd. Het gevolg is dat een eventuele behandeling te laat begint. De Haas borduurde bij het ontwikkelen van de poeptest voort op een bestaande techniek. De GeneXpert kon met een dna-test in een sputummonster al vaststellen of iemand tuberculose heeft. Het apparaat is al in 2011 door de Wereldgezondheidsorganisatie aangewezen als voorkeurstestmethode om de diagnose tbc te stellen. Het apparaat is ook bruikbaar bij andere ziekten. De Haas' idee om de test zo aan te passen dat die ook zou werken met poep, stuitte op veel scepsis en ongeloof. In poep zitten zo veel verschillende bacteriën dat het in de ogen van heel veel deskundigen niet zou lukken om daaruit bruikbaar dna van de tbc-bacterie te isoleren. Die zou volgens de sceptici te veel ingepakt zitten. "Ze heeft doorgezet tegen alles en iedereen in", zegt KNCV-directeur Kitty van Weezenbeek. "En zie, het is haar gelukt." De test is niet alleen bruikbaar om tuberculose aan te tonen. Hij geeft gelijktijdig ook aan of de aangetroffen tbc-bacterie ongevoelig is voor het veelgebruikte antibioticum rifampicine. Van Weezenbeek: "Als dat zo is heeft een patiënt multiresistente tuberculose. En dan moet je anders behandelen." De poeptest is eerst op bruikbaarheid onderzocht in een laboratorium in Ethiopië. Een Franse farmaceut wilde de kwaliteit van zijn eigen tbc-test vergelijken met de test van KNCV. De ontwikkeling van de poeptest heeft KNCV ongeveer 10.000 euro gekost. In die van de Franse farmaceut zijn miljoenen geïnvesteerd. "Onze test kwam er veel beter uit", zegt Van Weezenbeek. "Daarom hebben de Fransen ons tot op heden verboden die gegevens te publiceren." De Franse test bleek een betrouwbaarheid te hebben van 74 procent, de poeptest haalde 100 procent. Dat was in het laboratorium, maar ook in een klein onderzoek in patiëntjes in Indonesië bewees de poeptest zich. In een ziekenhuis in Bandung werden 36 kinderen met een verdenking op tuberculose op twee manieren getest: met behulp van sputum en met poep. Van alle kinderen van wie het sputummonster positief was voor tuberculose, was het poepmonster dat ook. Maar van drie kinderen die een negatieve testuitslag hadden van het sputummonster, bleek in het poepmonster wel degelijk tuberculose aantoonbaar. Hoe verder? Op korte termijn gaat KNCV met geld van de Amerikaanse ontwikkelingshulporganisatie USAID de poeptest op grotere schaal inzetten in Indonesië en Ethiopië. Dat moet meer data opleveren. Het moet de WHO ervan overtuigen de richtlijnen zo aan te passen dat de poeptest in de nabije toekomst wereldwijd de standaardmethode wordt om kinderen op tuberculose te testen. De GeneXpert is op steeds meer plekken aanwezig. In Nigeria zijn er bijvoorbeeld al honderden exemplaren van het apparaat in gebruik. Volgens Van Weezenbeek kost de GeneXpert ongeveer duizend euro en de patronen tien euro. "Die kosten worden voor arme landen vooral gedragen door internationale fondsen en goede doelen stichtingen."
</doc>
<doc id="691" genre="news" gender="?">
Vergeet BMI: binnenkort berekent een app uw vetpercentage
  Gent -  Geen BMI meer. De HoGent heeft een betere manier gevonden om te bepalen of je al dan niet een gezond lichaamsgewicht hebt. Met een app zal je binnenkort nauwgezet je eigen vetpercentage kunnen berekenen.  Geen BMI meer. De HoGent heeft een betere manier gevonden om te bepalen of je al dan niet een gezond lichaamsgewicht hebt. Met een app zal je binnenkort nauwgezet je eigen vetpercentage kunnen berekenen. Wellicht gebruikte u de Body Mass Index (BMI) zelf al om te checken of u een gezond lichaamsgewicht hebt. Dat is de verhouding tussen je gewicht in kilogram en je lengte in het kwadraat. Scoort u tussen 18,5 en 24,9, dan hebt u een normaal gewicht. De methode bestaat sinds 1830 en werd ontwikkeld in Gent, door Adolphe Quetelet. Kritiek In dezelfde stad is door de HoGent nu een gloednieuwe methode ontwikkeld. Er is al langer kritiek op de manier van meten van het BMI. Kinderen, ouderen, zwangere vrouwen en mensen met veel spiermassa kregen vaak onterecht het label ‘overgewicht’ opgeplakt. “We zijn op zoek gegaan naar alternatieven en berekenden aan de hand van bodyscans een algoritme waarmee het vetpercentage preciezer kan worden bepaald ”, zegt onderzoeker Willem De Keyzer. “Via enkele eenvoudige metingen van lichaamsmaten kan het algoritme een berekening maken van het vetpercentage in iemands lichaam.” Het team onderwierp daarvoor tweehonderdvijftig proefpersonen aan verschillende meetmethoden. 3D-scan op smartphone Samen met het Gentse bedrijf QuantaCorp en het Deense bedrijf Global Scanning werd het algoritme verder ontwikkeld tot de app ‘Shapewatch’. In eerste instantie zal de app enkel kunnen worden gebruikt in fitnessruimtes. “Daar zullen klanten zichzelf kunnen laten scannen in een kiosk die uitgerust is met een 3D-sensor”, aldus De Keyzer. “De resultaten van de scan verschijnen via de app op je smartphone. Een 3D -scan dus, die de maten van uw borstomtrek, heupen, biceps en dijen nauwgezet in beeld brengt.” Medische gegevens in 1 klik De scankiosks worden eerst in Noord-Europa en China uitgerold, daarna ook in België. “ Maar het is de bedoeling dat je in de toekomst thuis met je eigen smartphone een 3D-scan van jezelf kan maken. Handig voor de klant, maar ook voor wetenschappelijk onderzoek en de gezondheidssector. Patiënten zullen met één klik betrouwbare medische gegevens over zichzelf kunnen doorsturen.”
</doc>
<doc id="692" genre="news" gender="?">
Bibliotheek zette herfstvakantie creatief in
  Tremelo - Naar goede gewoonte organiseerde de bibliotheek van Tremelo zaterdagvoormiddag weer haar traditionele voorleeskwartiertje. Dit vond voor het eerst weer plaats in het vernieuwde gebouw. Hierbij luisterden heel wat kindjes geboeid naar het verhaaltje dat oma Sara had gekozen. Na het voorleeskwartiertje werd er samen met bibliotheekmedewerkster Els rond de herfst geknutseld.
</doc>
<doc id="693" genre="news" gender="?">
Ryanair-crew weigert koffers te pakken
 Het personeel van Ryanair in Nederland moet huis en haard verlaten nu de basis in Eindhoven wordt gesloten. Vandaag eist pilotenvakbond VNV in een kort geding een verbod op de overplaatsing van de Nederlandse vliegers van de Ierse prijsvechter. „Ryanair heeft ons drie weken gegeven om onze koffers te pakken en te beslissen over een nieuw leven”, zegt steward Gustavo Vargas in een gesprek met De Telegraaf. „Na zes jaar in Nederland heb ik mijn leven hier opgebouwd. Ik heb inmiddels een Nederlandse vrouw, die een goede baan heeft bij Vodafone. Ik wil mijn leven hier niet opgeven.” In totaal treft de sluiting een groep van 150 man. Op 1 oktober meldde de Ierse prijsvechter, vlak na een staking, dat ze de basis in Nederland sluit. „We hebben het personeel een andere optie geboden”, zegt een woordvoerder. „Het is een economische beslissing.” Ryanair ziet de olieprijs oplopen en had te maken met meerdere stakingen onder het personeel. Het Nederlandse cabinepersoneel komt allemaal uit Zuid- en Oost-Europa, omdat zij tijdens de crisis bereid waren om huis en haard achter te laten voor een baan bij Ryanair. „De salarissen van collega’s die na mij in dienst kwamen zijn lager, omdat Ryanair ondanks oplopende kosten dezelfde winst wil houden en lage ticketprijzen wil aanbieden. Ze kunnen alleen de personeelskosten beïnvloeden”, zegt Vargas. Nu staat hun leven opnieuw op de kop door de sluiting van de basis. „Als je met je neus in de boter valt, dan kun je in Frankrijk of België aan de slag. Er wordt vooral personeel gezocht voor nieuwe bases, bijvoorbeeld Minsk. Dat laat zich een stuk lastiger combineren met een leven in Nederland”, zegt Joost van Doesburg van de VNV. „Wij eisen bij de rechter een verbod op overplaatsing.” De gedupeerde vliegers willen zelf niet reageren. Nu wil luchtvaartmaatschappij KLM ruim driehonderd piloten aannemen, dus is hier sprake van een win-win? „Wij zoeken piloten, dat klopt”, zegt president-directeur Pieter Elbers van KLM in een reactie. „Als hun profiel overeenkomt met wat wij zoeken, dan kunnen ze wellicht bij ons aan de slag.” 
</doc>
<doc id="694" genre="news" gender="?">
’Wiskunde een heerlijke wereld’
 STOCKHOLM - Hij is de jongste doctor van Zweden; de 23-jarige Nederlander Stefan Buijsman werkt als filosoof in de wiskunde aan de Universiteit van Stockholm. In zijn leven gaat alles sneller en anders dan bij de ’gemiddelde’ mens; zo verschijnt morgen het boek Plussen en minnen van zijn hand. „Het tempo zit er behoorlijk in bij mij”, geeft Stefan toe. Want nog geen half jaar geleden kwam zijn eerste kinderboek Het Rekenrijk uit. Stefan is een briljant zondagskind uit een gezin met nog twee jongere zussen en een jonger broertje. „We kunnen allemaal heel goed leren.” Toen Stefan negen jaar was, zwaaide de meester van de basisschool hem al uit naar het vwo. Op 15-jarige leeftijd zat hij in de Leidse collegebanken en zijn masterdiploma filosofie had hij als 18-jarige reeds op zak. Voor het vervolg van zijn wetenschappelijke carrière, een promotie, vond hij een plek op de Universiteit van Stockholm. „Daar deed ik geen vier jaar over, maar ruim anderhalf jaar.” Bekijk ook: In het boek Plussen en minnen laat Stefan zien dat wiskunde een enorme rol speelt in de moderne maatschappij. „Wiskunde is bijna overal, maakt problemen gemakkelijker en is nuttig. Achter alle technologische vooruitgang zit wiskunde.” Stefan ziet wiskunde terug in alledaagse dingen: „De zelfsturende auto, het spoorboekje van de NS, in de aan jou voorgestelde ’matchende’ films op Netflix, bij Facebook of Google die je dingen laat zien op basis van wat je aanklikt. Dat heeft allemaal te maken met de wiskundige grafentheorie. Het zijn netwerken; verzamelingspunten die met elkaar verbonden zijn en elkaar beïnvloeden” Bekijk ook: Maar niet alleen grote internetbedrijven vinden de grafentheorie geweldig. Stefan: „Ook ziekenhuizen gebruiken grafen, bijvoorbeeld om te voorspellen hoe effectief een bepaalde behandeling tegen kanker zal zijn. Ik zou deze theorie graag op school hebben gehad. In plaats daarvan zat ik te staren naar lastige formules.” Heeft een filosoof in de wiskunde dan geen wiskundeknobbel? „Welnee”, lacht Stefan. „Ik had op het vwo alleen maar zesjes voor wiskunde. Ik blonk uit in economie. Ik zou nu ook geen nieuw bewijs kunnen toevoegen aan de wiskunde.” Bekijk ook: De moraal van Stefans ode aan de wiskunde is dat men zich erdoor kan focussen. „Getallen, patronen en structuren helpen ons omdat ze onbelangrijke details weglaten. Een spoorboekje van de NS laat zien via welke stations je van A naar B kunt. Een sneeuwbui of vallende herfstblaadjes bestaan niet in de wiskunde. Een heerlijke wereld toch?” 
</doc>
<doc id="695" genre="news" gender="?">
Wereldfeest zet voor vijfde keer Noord-Zuid problematiek en fairtrade in de kijker
  Tremelo - Op zondag 7 oktober organiseert de Gemeentelijke Raad voor Ontwikkelingssamenwerking voor de vijfde keer op rij haar Wereldfeest om voor meer bekendheid van de Noord-Zuid problematiek te zorgen. Tijdens het Wereldfeest vindt men in de Damiaanzaal tal van standjes in het kader van de Tremelose ontwikkelingsprojecten en diverse ontwikkelingsorganisatie van de gemeente, waarbij niet alleen informatie wordt versterkt maar ook velle hebbedingetjes worden verkocht. Daarnaast vindt men op de Fair Trade stand ook een uitgebreid gamma aan eerlijke produkten en kan men op tal van plaatsen hapjes uit de wereldkeuken ontdekken en proeven. Naast workshops en een verkleedwedstrijd voor kinderen, waarbij ze worden opgeroepen zich in een Zuiderse bevolkingsgroep te verkleden om kans op een prijs te maken, wordt het geheel omkaderd door live wereldmuziek.  Deelnemende organisaties Cara Nova Rainbowcenter, Damiaanactiegroep NBT, Garango fonds, Gekko for Africa, KBA/FONCABA, Mashcana, Mahouo Káttan, Siddartha, Togo Mifon, vzw Cadele, Watato Moyoni, 11.11.11 i.s.m. de Gemeentelijke RAad voor Ontwikkelingssamenwerking.  Wanneer? zondag 7 oktober van 14 tot 19 uur Waar? Damiaanschool Tremelo, Baalsebaan 10
</doc>
<doc id="696" genre="news" gender="?">
Kadonkelkubbers winnen tweede Gooikse Kubb Cup
  Gooik - De Kadonkelkubbers hebben in een lange en spannende finale tegen Fc Gooit Er Altijd Naast de tweede editie van de Gooikse Kubb Cup gewonnen. De voorbije weken werd in voorronden lustig gekubbd in Gooik tussen straten, wijken en verengingen. De finale werd uiteindelijk beslecht op de jaarmarkt.
</doc>
<doc id="697" genre="news" gender="?">
Politie zoekt getuigen van dodelijk ongeval
  Keerbergen - De politie is op zoek naar bijkomende getuigen van het verkeersongeval met dodelijke afloop op donderdag 27 september omstreeks 12.52 u in Keerbergen op het kruispunt Tremelobaan-Bollostraat. Naar verluidt reden er achter de auto die betrokken was in de aanrijding nog andere voertuigen. Ook stond er mogelijk een vrachtauto in de Bollostraat te wachten. De politie roept deze bestuurders of eventuele andere getuigen op om zich dringend kenbaar te maken. Dit kan op het nummer 016/55 16 60 of per mail aan PZ.BHK@police.belgium.eu . 
</doc>
<doc id="698" genre="news" gender="?">
Freddie Oversteegen wilde geen heldin zijn,  maar gewoon een méns
 In deze rubriek elk weekeinde een necrologie van iemand die recent is overleden. Freddie Oversteegen (1925-2018) ging als veertienjarig meisje in het gewapende verzet. Toen Remi Dekker op de lagere school zat, overhoorde zijn moeder Freddie hem eens over de Tweede Wereldoorlog. „Op een gegeven moment kwamen we bij een vraag over Hannie Schaft,” vertelt Remi, „een verzetsvrouw uit Haarlem”. Zijn moeder schoot ineens vol. Dat was mijn vriendin, zei ze. Meer wilde ze er niet over zeggen. ‘Vriendin’ was waarschijnlijk een understatement: Freddie Oversteegen en haar oudere zus Truus vormden tijdens de Tweede Wereldoorlog met Hannie Schaft een drie-eenheid binnen het verzet. Rond hun woonplaats Haarlem brachten ze wapens rond in fietstassen, saboteerden ze bruggen en treinsporen en, ja, ze schoten ook mensen neer als het daarop aankwam. Afgelopen maand, op 5 september, overleed Freddie Oversteegen op 92-jarige leeftijd. Haar zus Truus overleed twee jaar geleden; Hannie Schaft werd vlak voor het eind van de oorlog gefusilleerd. Oversteegen kwam uit een atypisch gezin voor het begin van de vorige eeuw, met een communistische, alleenstaande moeder, die eind jaren dertig al onderdak bood aan Joodse Duitsers. Toen de oorlog uitbrak in Nederland vroeg verzetsleider Frans van der Wiel of Truus en Freddie – destijds zestien en veertien jaar – niet voor de Raad van Verzet wilden komen werken. Twee jonge meisjes, die zouden nooit aangehouden worden door de Duitsers. Van hun moeder mocht het, op één voorwaarde: dat ze altijd mens zouden blijven.  Freddie Oversteegen kreeg lang geen erkenning voor haar verzetswerk. Hoe blijf je mens in een oorlog? In het geval van Freddie Oversteegen zat hem dat vooral in het constant afwegen of wat de Raad van Verzet van haar vroeg, daadwerkelijk het juiste was. Toen ze een vrouw moest neerschieten die vanuit de gemeente Haarlem adressen van Joodse gezinnen doorsluisde naar de nazi’s, beredeneerde Freddie dat dat gerechtvaardigd was: anders zouden duizenden Joden worden opgepakt. „Maar als ze er later over vertelde,” zegt haar zoon Remi, „bleef ze maar benadrukken dat ze die vrouw had aangesproken op de fiets, en toen in één keer dood had geschoten. ‘Ze merkte er niets van’, herhaalde ze altijd.” De reflex van Freddie Oversteegen was dat ze diegene die ze neerschoot, eigenlijk het liefst meteen weer overeind wilde helpen. Ook na de oorlog bleef de opdracht van haar moeder, blijf altijd een mens, nagalmen in het leven van Oversteegen. „Een paar jaar na de bevrijding is ze op eigen houtje naar Duitsland gegaan”, vertelt Jeroen Pliester, die als voorzitter van de Nationale Hannie Schaft Stichting veel met de zusters Oversteegen samenwerkte. „Puur om aan mensen daar te vragen: hoe heeft het zo ver kunnen komen?” Freddie wilde weten hoe een regime zo ontmenselijkt kon zijn geraakt. Heeft ze een antwoord gekregen? „Als ze dat al had, dan hield ze dat voor zichzelf”, zegt Pliester. „Ze was niet iemand die daarover ging zitten vertellen.” Nee, Freddie Oversteegen praatte zelden over de oorlog, of over haar rol bij het verzet. „Maar ze hield wel tot op het laatst last van wat ze in die tijd allemaal had meegemaakt”, zegt haar zoon. Toen hij klein was, was zijn moeder vaak ziek en lag soms hele dagen in bed. Haar man Jan Dekker, die een goede baan had bij de Hoogovens in IJmuiden, ging meestal na zijn werk nog boodschappen doen en koken. Dekker: „Mijn moeder was huisvrouw, maar daar had ze dan gewoon de kracht niet voor.” Toch was Freddie Oversteegen geen sombere vrouw. „Begin jaren zestig kocht ze samen met mijn vader een caravan”, vertelt Remi. „Tijdens de vakantie gingen we dan met vrienden naar Italië of Frankrijk, in een kring op de camping staan.” Op zo’n reis was Freddie de gangmaker. „Ze was dan ook nooit ziek.” Toen haar drie kinderen het huis uit waren, gingen zij en haar man rondreizen met de camper, door Portugal, Spanje of Marokko. „Ze gingen in oktober weg, en kwamen ergens half april weer terug.” Kinderen en kleinkinderen gingen langs op de plaatsen waar het echtpaar verbleef. „Ze genoot enorm van die vakanties”, zegt Remi. „Van de vrijheid, het niet-herinnerd worden aan de oorlog.” Wat Freddie Oversteegen lastig vond was het lange uitblijven van erkenning voor het werk dat zij en Truus gedaan hadden. Door de anticommunistische tijdgeest werden de acties van communistische verzetsstrijders als Truus en Freddie na de oorlog doodgezwegen. De jaarlijkse Hannie Schaft-herdenking was in de jaren vijftig zelfs een paar jaar verboden. Pas decennia later, toen Truus begon met kunst maken en lezingen geven over haar tijd bij het verzet, kwam er erkenning voor het werk van de zusters Oversteegen. Maar toen ging de aandacht vooral naar Truus, en nauwelijks naar haar stillere, jongere zus. „Hannie was de heldin, Truus voerde het woord en mijn moeder kwam er een beetje achteraan”, zegt Remi. „Op herdenkingen kwam iedereen op Truus af”, herinnert Jeroen Pliester zich. „Dat raakte Freddie wel. Dan mompelde ze zoiets als: ik heb dat ook allemaal gedaan, hoor.” Freddie Oversteegen schikte zich in haar rol buiten de spotlights. „Meestal wilde ze bij plechtigheden ook niet op de eerste rij zitten”, zegt Pliester. „Dan zei ze: laat Truus dat maar doen, ik ga wel op de tweede rij.” Tot twee jaar geleden, toen Truus overleden was. „Toen kwam ze op de Hannie Schaft-herdenking naast me zitten, vooraan”, vertelt Pliester. Hij was, zoals elk jaar, gespannen: zou alles wel goed gaan? Freddie gaf hem een klopje op zijn knie en fluisterde: het komt wel goed. „Het is een klein gebaar,” zegt Pliester, „maar het zegt veel over wie ze was: Freddie plaatste zichzelf niet op de voorgrond en gaf vooral om anderen. Ze wilde geen slachtoffer zijn, of heldin. Ze wilde gewoon mens zijn.”  2014 - Freddie Oversteegen tijdens de uitreiking van het Mobilisatie-Oorlogskruis naast premier Mark Rutte.  Foto Jerry Lampen/ANP
</doc>
<doc id="699" genre="news" gender="?">
Meer dan duizend mountainbikers ontdekken Gooik
  Gooik - Meer dan duizend mountainbikers zakten afgelopen weekeinde af naar Gooik voor het Parelweekeinde van de Gooikse Mountainbikeclub. Vrijdagavond namen 260 bikers deel aan de eerste nachtrit. Op zaterdag nam de Gooikse Mountainbikeclub een honderdtal kinderen op sleeptouw door de Gooikse velden en zondag stonden de klassieke Pareltochten op de affiche met uitvalsbasis het jeugdheem Uidekrij.
</doc>
<doc id="700" genre="news" gender="?">
All Stars-elftal maakt kleurrijke rentree
 Na een film en televisieserie is All Stars nu een musical. Op het voetbalveld én onder de douches in de kleedkamer wordt volop gezongen en gedanst. Gaat dat samen? ‘All Stars De Musical’ van MORE Theater Producties Gezien: 14/10 Nieuwe Luxor, Rotterdam. Tournee: t/m 23/3 www.allstarsdemusical.nl Het All Stars-elftal staat weer op het veld, nog steeds met Harry’s Tuincentrum als sponsor op de borst. Ruim twintig jaar na de film is er nu een musical, door het team van De Marathon . David Middelhoff en Thomas Acda schreven wederom de muziek, Elzelien Peters het script met Jop Esmeijer. Frank Lammers nam de regie over van Job Gosschalk, die zijn werk neerlegde toen er een #metoo-storm rond hem ontstond. De grote vraag: willen de amateurvoetballers nog door? Hun trainer (fantastische rol van Kees Boot) staat allang niet meer langs de lijn en werk en vaderschap eisen hun tol. Een ratjetoe aan verhaallijnen stuwt de voorstelling voort: er moet een jubileumfeest georganiseerd worden, er zijn relatieproblemen, Johnny (Lucas Hamming) zoekt een baan, Hero (Jim Bakkum) wordt verliefd en één van de jongens heeft ‘een groot geheim’. En dan wil de musical - ondanks (of juist: vanwege) alle kleedkamerpraat - ook nog iets zeggen over emancipatie. Dus zijn de voetbalvrouwen lekker mondig en krijgen ze een krachtig, gezamenlijk nummer. Dat voelt geforceerd. Net als de overweldigend positieve reacties, als één van de spelers uit de kast komt. Al die sneren over nichten waren gewoon grappen van jongens onder elkaar, zo lees je tussen de regels door. Dat die homofobe gebbetjes hun vriend twintig jaar in de kast hielden, vergeten we voor het gemak maar even. En tóch is All Stars een kleurrijke, spetterende voorstelling. De scènes zijn een visueel feestje en de choreografieën van Daan Wijnands, voetbal tot dansvorm verheven, zijn meesterlijk. Bovendien verrast een aantal nieuwkomers: acteur Alex Hendrickx floreert in zijn eerste musicalrol en singer-songwriter Hamming blijkt prima te acteren. Ook Sarah Janneh en Ruth Sahertian vallen op, door lekker vet spel. Om in de terminologie te blijven: er zitten wat zwabberballetjes tussen, maar uiteindelijk poeiert All Stars ‘m toch loeihard tussen de palen.
</doc>
<doc id="701" genre="news" gender="?">
‘Brazilië boven alles,  God boven iedereen’
 Religie in de politiek  Met de zege van Bolsonaro wint evangelische pinkstergemeente sterk aan invloed. Op maandagmiddag kunnen gelovigen van de Igreja Universal do Reino de Deus (Universele Kerk van het Koninkrijk Gods) in de wijk Botafogo in Rio de Janeiro speciaal terecht voor financiële voorspoed. Op dinsdag staan de gebeden in het teken van een goed huwelijk. En een dag later kan de geest „volledig gereinigd” worden. In de kerk, een simpel zaaltje waar de airconditioning hard loeit en donkere stoelen keurig opgesteld staan voor een klein podium, maakt pastor Hector Costa e Lima zich klaar voor een duiveluitdrijving die hij ’s middags zal uitvoeren. „Dat zijn intensieve sessies van soms uren. Mensen schudden met hun lichaam en schreeuwen het uit, de duivel laat zich niet zomaar verjagen”, zegt hij lachend. De omstreden zogeheten cura-gay- behandeling voert hij naar eigen zeggen heel af en toe uit. Dat zijn speciale duivelsuitdrijvingen om homoseksuelen te ‘genezen’. „Ik zie hun geaardheid vooral als iets moeilijks voor henzelf want onze samenleving accepteert homoseksuelen niet. Deze sessies zijn in feite bedoeld om ze te bevrijden”, meent de pastor. Bolsonaro dankt zijn zege aan de pinkstergemeente die hij al vroeg tot bondgenoten maakte Deze denkwijze sluit aan bij de ideeën van de zondag tot president gekozen extreem-rechtse ex-legerkapitein Jair Bolsonaro (63). Bolsonaro, een katholiek maar met stevige banden in de evangelische kerken, maakte zondag van zijn overwinningsspeech een groot gebed. Zijn slogan ‘Brazilië boven alles en God boven iedereen’ is een nationale kreet geworden in Brazilië. „Ik denk dat 90 procent van onze gelovigen op Bolsonaro heeft gestemd. Niet omdat ik zei dat het moest, want dat deed ik niet, maar zijn grondslag is precies waar de pinkstergemeentekerken en de gelovigen ook voor staan. De familie staat altijd voorop. We moeten terug naar onze basis. Geen drank, maar een rustige en vooral eerlijke levensstijl”, zegt pastor Costa e Lima. Hoewel de Brazilianen wel van feesten en uitbundigheid houden, zijn ze in de kern ook oerconservatief. De evangelische kerken groeiden de afgelopen decennia explosief; tot wel 30 procent van de bevolking volgt ze. De ‘welvaartstheologie’ die deze kerken prediken, slaat enorm aan. Hierbij wordt ervan uitgegaan dat ieder mens zich door God te dienen kan opwerken en rijk kan worden. Vooral in de sloppen zijn mensen hiervan gecharmeerd. De hiërarchische katholieke kerk richtte zich op de elite en liet hen jarenlang links liggen. „De Universal-kerk heeft me gered. Ik ben op het rechte pad gekomen en heb op mijn twintigste via de kerk alsnog leren lezen en schrijven, ik was analfabeet”, zegt kerkganger Nathan Ribeiro. Op politiek gebied hebben de pinkstergemeenten bij de verkiezingen enorme macht verworven, zowel op landelijk als regionaal niveau. Brazilianen zijn ook in de politiek vaak op zoek naar een verlosser. Bolsonaro, wiens tweede naam Messias luidt, heeft deze stembusgang voorzien in die diepgewortelde behoefte. Hij heeft zijn opkomst sterk te danken aan de evangélicos die hij al in een vroeg stadium tot zijn bondgenoten maakte. Zo kreeg hij tijdens de verkiezingscampagnes exclusieve interviews bij de op één-na-grootste tv-zender Rede Record , eigendom van de schatrijke en zelfbenoemde bisschop Edir Macedo, oprichter van de Universal-kerk. Ook liet Bolsonaro zich dopen in de Jordaan in Israël, door een bisschop van de concurrerende pinkstergemeentekerk Assembléias de Deus. Nu Bolsonaro president wordt, zullen de evangelische gelovigen in het Congres hun steun vertaald willen zien in conservatieve voorstellen en wetten voor hun belangrijke thema’s. Volgens onderzoekster Magali Cunha, die veel schreef over de pinkstergemeenten en sinds achttien jaar onderzoek doet, hebben pinkstergelovigen als uiteindelijk doel hun richtlijnen via de politiek geïnstitutionaliseerd te krijgen. De traditionele familiewaarden staan daarbij bovenaan de agenda. „Ze willen af van de veranderingen die progressieve linkse groepen succesvol doorvoerden, zoals bijvoorbeeld de abortuswetgeving, vrouwenrechten en homorechten. Ook willen ze niet dat kinderen seksuele voorlichting op school krijgen, maar thuis van ouders”, aldus Cunha. „Natuurlijk zijn we als Brazilianen gelovig, maar we zijn ook seculier”, riep een commentator van Globo tijdens een live-uitzending rond de verkiezingen toen Bolsonaro biddend in beeld kwam. Dat het evangelische geloof nu al zo’n grote rol speelt en mogelijk ook Bolsonaro’s beleid gaat bepalen, is volgens Cunha zorgwekkend. Het kan vooral gevolgen hebben voor de Afrikaans-Braziliaanse cultuur en haar religie van de candomblé , die in de 17de eeuw meegebracht werd door slaven, denkt ze. „Brazilie is zeer divers maar het is bekend dat de pinkstergemeente de candomblé als ‘afgoderij’ bestempelt en tijdens de verkiezingscampagne zijn ook zwarten, gekleed in religieuze Afrikaans-Braziliaanse kleding, aangevallen en mishandeld door Bolsonaro-aanhangers. Naarmate deze conservatieve evangélicos fanatieker worden en nog meer macht krijgen, zal dit nog erger worden”, voorziet Cunha.
</doc>
<doc id="702" genre="news" gender="?">
Over twintig jaar wonen we zo
 Hoe denken Nederlandse architecten over het huis van de toekomst? We gaan vooral veel met elkaar delen. „Het huis van de toekomst is géén spektakelgebouw vol robotica en technische snufjes.” The Monocle Guide to Cozy Homes, dat was de titel van het boek dat lifestyle-tijdschrift Monocle in 2015 over huizentrends publiceerde. Die titel was opvallend, want Monocle is niet zo van het knusse. Het kosmopolitische multimediabedrijf richt zich op internationale ontwikkelingen in politiek, stedelijke planning en de luxe-industrie. ‘Innovatie’ is in die verslaggeving een sleutelbegrip. Nu stuurde hoofdredacteur Tyler Brûlé zijn correspondenten naar lokale voorbeelden van ‘leefbare en gezellige huizen’, van een wolkenkrabber in Chicago tot huizen aan de Australische kust. Volgens Brûlé moesten huizen vooral deel uitmaken van een hechte gemeenschap van andere huishoudens, want gezelligheid met anderen was uiteindelijk waar geluk over ging, zo schreef hij in zijn ‘manifest voor gezellig wonen’. Monocle illustreerde met het huizenboek een trend die in de bouwwereld ‘sociale duurzaamheid’ wordt genoemd: het versterken van relaties tussen mensen in een gebouw of wijk. Drie toonaangevende Nederlandse architecten leggen, als hun wordt gevraagd naar het huis van de toekomst, onafhankelijk van elkaar ook die nadruk op sociale verbinding. Rijksbouwmeester Floris Alkemade: „Uiteindelijk gaat het om de manier waarop je vanuit je huis sociale contacten kunt onderhouden.” Nathalie de Vries, mede-oprichter en directielid van architectenbureau MVRDV: „Het huis van de toekomst is geen spektakelgebouw vol robotica en technische snufjes. Het is veelal een compacte woning die deel uitmaakt van een gebouw waarin bewoners voorzieningen en ruimtes met elkaar delen.” En Ben van Berkel, oprichter van UNStudio, die in 2003 in Amsterdam Zuidoost ‘Het huis van de toekomst’ bouwde: „We moeten zoeken naar manieren om de band met de mensen in huis en daaromheen te verstevigen.” Delen is ideaal voor wie alleen woont, maar niet alles alleen wil doen Floris Alkemade, rijksbouwmeester Toen de Britse architecten Alison en Peter Smithson in 1956 hun wereldberoemd geworden ‘Huis van de toekomst’ ontwierpen, woonde daar een gezin met een patio die niet in verbinding stond met de straat. Het huis, grotendeels van plastic, is te zien op de tentoonstelling Home Futures die binnenkort opent in het Design Museum in Londen. In het huis van de toekomst van Ben van Berkel had het fictieve gezin daar in 2003 óók geen nadrukkelijk contact met de buitenwereld. Maar het toekomsthuis dat studenten van de TU Eindhoven in juni van dit jaar lieten zien tijdens de Dutch Technology Week, was een klein appartement in een gebouw met een grote ontmoetingsruimte. Die ruimte bood plek aan een gezamenlijke keuken, wasruimte en een sportschool, ‘om het contact tussen de bewoners te versterken’, zoals een van de studenten schreef op de website van de universiteit. Hun visie sluit aan bij die van Rijksbouwmeester Alkemade, architecten De Vries en Van Berkel. Over het wonen van de toekomst zeggen zij alle drie: meer mensen gaan kleiner wonen, huizen zullen vaker worden aangepast aan persoonlijke woonwensen, we gaan meer voorzieningen delen en huizen krijgen meer technologie. Maar waar vooral de nadruk op ligt, in de woorden van Nathalie de Vries, is ‘een nieuwe gezamenlijkheid’. Door de groei van het aantal huishoudens zullen er veel meer huizen bij moeten komen. Volgens het CBS stijgt het aantal huishoudens mede door scheidingen en vergrijzing van 7.7 miljoen in 2016 naar 8.6 miljoen in 2060. Omdat er meer wordt gebouwd, wordt een deel van de huizen kleiner. Dat is volgens Alkemade een noodgedwongen ontwikkeling in stedelijke gebieden waar de huizenprijzen sterk oplopen; er moet kleiner worden gebouwd om huizen betaalbaar te houden en om meer huizen op een kleiner oppervlakte te kunnen realiseren. „Op dit moment nemen we in Nederland iedere dag acht hectare onbebouwd gebied in met de bouw van nieuwe projecten”, zegt hij. „Daar kunnen we niet mee doorgaan zonder onze natuur zwaar onder druk te zetten. We wonen in een dichtbevolkt land en zullen dichter op elkaar moeten gaan leven om te voorkomen dat we straks in een verstedelijkt landschap wonen.” Een deel van die compacte woningen komt in appartementencomplexen langs de randen van grote steden. Architectenbureau MVRDV is onder meer verantwoordelijk voor stadsontwikkeling in Leiden, de Amsterdamse Zuidas, een deel van de Bijlmermeer, Almere Oosterwold en Eindhoven. Om kleiner wonen in een stadsomgeving prettig te maken, zijn er in hun gebouwen gedeelde voorzieningen. Zo komt er in een woonwerkcomplex aan de Amsterdamse Zuidas een grote gemeenschappelijke ‘binnenstraat’, de Grotto, die kan worden gebruikt als huiskamer of expositieruimte. Op de Wilhelminapier in Rotterdam krijgen bewoners van de Sax, klaar rond 2022, een gemeenschappelijke daktuin. De woonwijk Nieuw Bergen die in het centrum van Eindhoven komt, bestaat uit 242 huur- en koopappartementen. Bewoners hebben gezamenlijke tuinen en delen een grote kas. Een bibliotheek, een sportzaal, een crèche, een extra ruimte om feestjes te organiseren; het gebrek aan vierkante meters in het huis van de toekomst moet worden goedgemaakt met dat soort voorzieningen. Architect Van Berkel voegde aan Canaletto, een luxueuze woontoren in Londen, een ‘club’ toe waar je je verjaardag met een groot gezelschap kunt vieren en een bioscoopje waar bewoners samen film kijken. Volgens Rijksbouwmeester Alkemade wordt de huizenmarkt ook diverser. Woningen moeten niet alleen kleiner maar ook flexibeler worden. In de branche heet dit ‘flexibilisering’. Alkemade wil de monocultuur van de naoorlogse stadswijken met gezinshuizen en tuintjes doorbreken, omdat „het aantal gezinnen sterk terugloopt. We hebben meer woonvormen nodig: eengezinswoningen, villa’s, twee onder een kap, appartementen, tiny houses. Nieuwe tijden vragen om nieuwe vormen. Bijvoorbeeld een appartement waar je je eigen kamer hebt en de woonkamer deelt met vrienden, zoals je dat in de Amerikaanse tv-serie Friends ziet. Ideaal voor mensen die alleen wonen, maar niet alles alleen willen doen.” Een andere nieuwe woonvorm moet volgens Alkemade tegemoet komen aan alleenstaande ouderen die gezamenlijke zorg willen en meer faciliteiten willen delen. Een derde vorm kan een woongroep met meerdere generaties zijn. Ook oude vormen kunnen weer nieuw leven ingeblazen worden, zegt hij, „zoals de middeleeuwse hofjes: daar heb je de privacy van je eigen woning en deel je een tuin”. De behoefte om ruimtes te ‘customizen’, dus aan te passen aan de persoonlijke wensen, neemt ook binnenshuis toe, zegt De Vries. „Door die verschillende gezinssamenstellingen, moeten woningen flexibeler worden ingericht.” De Vries denkt dan aan huizen van gescheiden ouders waar de kinderen een deel van de week wonen, huizen voor co-ouders die nog samenwonen, huizen die geschikt zijn voor mensen die thuis werken, huizen die je kunt aanpassen als je slecht ter been wordt. MVRDV is bezig met de ontwikkeling van software en games waarmee je als toekomstige bewoner al tijdens het ontwerpproces kunt meebeslissen over de indeling van het huis. Illustratie Jenna Arts  Smart living is een andere toekomsttendens. UNSense, het technologiebedrijf dat Ben van Berkel eerder dit jaar oprichtte, onderzoekt ‘empathische interieurs’ waarin de verlichting, de ventilatie en de akoestiek zich automatisch aanpassen aan de gewoonten en voorkeuren van de bewoners. Van Berkel bekleedt een leerstoel aan Harvard University, waar hij onderzoek doet naar de gezondheid van binnenruimtes. „We brengen ruim 80 procent van onze tijd binnen door en we kunnen door technologische oplossingen het binnenklimaat thuis gezonder en prettiger maken.” Zo kunnen er in open, multifunctionele ruimtes geluidsmuren worden opgetrokken waarin ouders en kinderen rustig kunnen werken en studeren. Het bureau doet onderzoek naar flexibele panelen die geluiden aan weerszijden smoren. Ook is er een audio-installatie in ontwikkeling die voortdurend geluiden afspeelt die niet te horen zijn voor het menselijk oor, maar wel omgevingsgeluiden onderdrukken. „Ze zijn gebaseerd op hetzelfde principe als de noise reduction -koptelefoons”, zegt Van Berkel, „maar je hoeft er geen koptelefoon voor op te doen. Dat bevordert het contact maken met elkaar.” Het nadeel van die voortschrijdende technologisering is dat je je huis niet meer uit hoeft. Rijksbouwmeester Alkemade vreest dat al dat comfort de eenzaamheid zal vergroten. „We maken tegenwoordig niet meer automatisch deel uit van een gemeenschap zoals vroeger.” Vandaar zijn pleidooi om de sociale structuur in de gaten te houden. „Nog meer technisch comfort versterkt de individualiteit. Het leidt tot bewegingsloosheid, als bij een bijenkoningin zwermt alles naar je toe. Straks hoef je voor boodschappen de deur niet meer uit. Koeriers vliegen af en aan, je hoeft nergens meer naartoe.” Hij is daarom een groot voorstander van gezamenlijke ruimtes in wooncomplexen, waar mensen elkaar kunnen ontmoeten. Dat technologie kan vereenzamen, merkt ook Eszter Steierhoffer, curator van de expositie Home Futures in Londen. Er is iets geks met het concept huiselijkheid, zegt ze telefonisch. „Je kunt waar ook ter wereld een gevoel van thuis zijn hebben zodra je op de homeknop van je smartphone drukt en inlogt op je sociale media. Daardoor is er een virtuele huiselijkheid ontstaan die iedereen in zijn eentje beleeft.” Steierhoffer bestudeerde voor de tentoonstelling de ideeën over het huis van de toekomst van de afgelopen twee eeuwen en kwam tot de conclusie dat hoe mooi de toekomstvisioenen ook waren, de woning zelf uiteindelijk niet zo veel is veranderd. „We hebben als mensen bepaalde basisbehoeften die niet veranderen. We willen een ruimte persoonlijk maken door decoratie. We willen materialen die we kunnen aanraken. We willen rust thuis, maar vooral verbinding.” In dat opzicht, zegt ze, „blijft ‘het huis’ een fundamenteel conservatief fenomeen.” Design Museum Londen. Home Futures. Van 7 november 2018 tot 24 maart 2019.
</doc>
<doc id="703" genre="news" gender="?">
Mbo’ers slaan alarm: veiligheidsgevoel daalt
 Den Haag - Mbo’ers slaan alarm. Discussies in de klas over controversiële onderwerpen lopen vaak uit de hand. Zo’n 35 procent van de mbo’ers heeft zo’n escalatie wel eens meegemaakt. De discussies gaan vaak over verschillen tussen culturen en religies, of actualiteiten zoals vluchtelingen en aanslagen. Dat het zo vaak misgaat met het bespreken van gevoelige onderwerpen op mbo-opleidingen blijkt uit een onderzoek dat is gedaan onder de studenten. Dat onderzoek gebeurt ongeveer iedere twee à drie jaar. Gemeten wordt hoe het met de sociale veiligheid is gesteld. Uit het onderzoek blijkt dat er een kentering waarneembaar is. De afgelopen jaren voelden mbo’ers zich steeds veiliger op hun opleidingen. Dat is het afgelopen schooljaar echter flink gezakt. In 2014 gaf 96 procent nog aan zich kiplekker te voelen in hun lesruimten, vorig jaar was dat opeens nog maar 83 procent. Naast de korte lontjes die studenten blijken te hebben wanneer er gevoelige onderwerpen worden aangesneden, zijn er nog verschillende andere oorzaken aan te wijzen voor het teruglopende sociale veiligheidsgevoel. Zo geven de mbo’ers aan dat zij vaker ongeoorloofd wapenzit opmerken, evenals drugsgebruik. Ook diefstal, vernieling en psychisch en fysiek geweld nemen toe. Opvallend is dat homoseksuele mbo’ers zich aanzienlijk minder veilig voelen dan hetero’s. Minister Ingrid van Engelshoven (Onderwijs) zegt de uitkomsten ’zeer serieus’ te nemen. „Sinds de laatste meting is het niet veiliger geworden”, bevestigt ze. De D66-bewindsvrouw wijst erop dat scholen verplicht zijn om ’een sociaal veiligheidsbeleid te voeren’. Ze roept scholen op om maatregelen aan te scherpen. Van Engelshoven denkt het toegenomen geweld ook in te kunnen dammen door mbo-opleidingen te stimuleren om een jaarlijkse conferentie over sociale veiligheid te bezoeken. Verder kan de hulp worden ingeschakeld van Stichting School  die gesubsidieerd wordt om scholen te leren hoe ze sociale veiligheid makkelijker kunnen bespreken, bijvoorbeeld in het vak burgerschap. 
</doc>
<doc id="704" genre="news" gender="?">
‘Op deze prijs hebben de vrouwen van Congo vele jaren gewacht’
 Een plek vol vreugde. Dat is het Panzi-ziekenhuis in Bukavu, in de Oost-Congolese provincie Zuid-Kivu deze ochtend. ‘Mensen stromen toe om dokter Mukwege te feliciteren’, zegt Christine Schuler Deschryver, uitgelaten aan de telefoon. Deschryver is de directrice van City of Joy, een centrum dat vrouwen opvangt die het seksuele geweld dat Oost-Congo al jaren teistert, hebben overleefd. Vaak bereiken ze dat centrum, nadat dokter Mukwege of zijn ploeg hen in het Panzi-ziekenhuis hebben geopereerd. De dokter wordt overstelpt met felicitaties en gelukwensen. ‘Hij is een beetje onder de indruk, hij is zeker geëmotioneerd’, zegt Deschryver. De Congolese gynaecoloog kreeg internationale bekendheid, met zijn niet aflatende strijd voor de vrouwen van Oost-Congo, waar seksuele terreur zowel door milities als door regeringssoldaten als een oorlogswapen wordt ingezet. Mukwege was genoodzaakt zich te specialiseren in hersteloperaties, ‘lessen die je in de opleiding geneeskunde heus niet krijgt’, zei hij ooit in , ‘omdat sommige vrouwen door groepen mannen en met voorwerpen worden verkracht, waardoor ze inwendig helemaal kapot worden gemaakt.’ Dokter Mukwege gaat daarover zeer vaak spreken op internationale fora, maar daarnaast leidt hij in Bukavu ook artsen op die zijn werk kunnen voortzetten. De voorbije jaren stond Denis Mukwege al meermaals op de lijst met genomineerden voor de Nobelprijs voor de Vrede. ‘Toch voelde het dit jaar iets anders, ik had gisteravond een positief voorgevoel’, zegt Christine Deschryver. ‘Vanmorgen hoorden we dan het nieuws hier in Congo, onmiddellijk, via de Franse radiozender RFI. We wisten allemaal dat Mukwege deze vredesprijs ooit zou krijgen, we wisten alleen niet wanneer. Wij, de vrouwen van Oost-Congo, kennen de grote waarde van deze man, die al vele jaren aan onze zijde meewerkt en meestrijdt. Voor ons is dit enorm.’ Is er reden voor optimisme, aangezien er aan het seksuele geweld in Congo maar geen einde komt? Toch wel, zegt Deschryver: ‘Het mooie aan deze prijs is dat Denis Mukwege hem deelt met Nadia Murad, een overlever van seksueel geweld. Het Nobelprijscomité klaagt hiermee seksueel terrorisme aan, wereldwijd, van Congo tot in Irak. Op die erkenning hebben de vrouwen van Congo vele jaren gewacht.’
</doc>
<doc id="705" genre="news" gender="?">
Grote overwinning voor extreem-rechtse presidentskandidaat Bolsonaro
 De ultrarechtse ex-militair Jair Bolsonaro heeft met een veel ruimere marge dan verwacht de eerste ronde van de Braziliaanse presidentsverkiezingen gewonnen. De extreemrechtse presidentskandidaat Jair Bolsonaro (PSL) heeft met een verpletterende winst van ruim 46 procent van stemmen, de eerste ronde van de Braziliaanse verkiezingen gewonnen. Een grotere winst dan voorspeld was, maar toch lukte het Bolsonaro net niet om meer dan 50 procent van de stemmen binnen te halen waardoor er een tweede, definitieve ronde nodig is op 28 oktober. Daarin neemt Bolsonaro het op tegen de linkse kandidaat Fernando Haddad van de Arbeiderspartij (PT) en vervanger van oud-president Luiz ‘Lula’ da Silva die vastzit wegens corruptie. Haddad sleepte 28 procent van de stemmen binnen. Deze zwaar gepolariseerde en meest cruciale verkiezingen sinds militaire dictatuur (1964-1985) hebben Brazilië, het grootste land van Latijns-Amerika met 210 miljoen inwoners tot op het bot verdeeld. Bolsonaro, een oud-legerkapitein die de dictatuur verheerlijkt, wil met een ultrarechtse en militaristische agenda de explosief groeiende criminaliteit aanpakken en schoon schip met de immense corruptie die Brazilië in de greep houdt. Nadat 4 jaar geleden Operatie Lava Jato (Wasstraat) aan het licht kwam, het grootste corruptieschandaal uit de Braziliaanse geschiedenis, zijn al meer dan 130 politici en ceo’s opgesloten, Bolsonaro is een van de weinigen die niet met corruptie in verband is gebracht. Zijn racistische, homofobe en seksistische uitlatingen maken hem omstreden, maar zijn aanhang -in totaal hebben ruim 46 miljoen Brazilianen in deze eerste ronde op hem gestemd- nemen die uitlatingen op de koop toe en zien in hem vooral dè sterke man die Brazilië uit de crisis moet halen. Zijn tegenstanders, die grotendeels dus op Haddad, stemden, een oud minister van Onderwijs en burgemeester van São Paulo, zien in Bolsonaro een groot gevaar voor de nog prille democratie in Brazilië die verder onder druk komt te staan. Na de uitslag zei Bolsonaro dat hij zeker weet dat het hem lukt ook de tweede ronde te winnen. Die kans lijkt groot, Bolsonaro’s positie is gunstig, hij heeft nog maar een klein percentage nodig om te winnen, maar de run-off is pas over 3 weken en daarin kan nog veel gebeuren. Haddad zal er alles aan doen om met andere linkse en centrum-democratische partijen een blok te vormen en proberen Bolsonaro alsnog uit te schakelen. Maar de antipathie tegen links en met name de Arbeiderspartij (PT) is groot, de partij van oud-president Lula da Silva wordt door veel Brazilianen verantwoordelijk gehouden voor de omvangrijke corruptie en de ingestorte economie. De linkse kandidaat Fernando Haddad behaalde 28 procent van de stemmen in de eerste ronde van de Braziliaanse presidentsverkiezingen op zondag 7 oktober 2018. Foto: EPA/MARCELO CHELLO  Na een periode van grote bloei tijdens de eerste twee regeerperiodes van Lula (2003-2011) waarbij Brazilië uitgroeide tot een van een snelst groeiende BRIC economieën wordt het land nu geteisterd door zwaarste economische crisis sinds 30 jaar en zijn zo’n 14 miljoen Brazilianen werkloos geraakt. Bolsonaro zal bovendien de komende weken pas echt volop campagne gaan voeren: begin september was hij slachtoffer van een aanslag toen hij tijdens campagne in een volle menigte door een tegenstander met een mes gestoken en tot vorige week in het ziekenhuis moest herstellen. Veel hangt ook af van de toon die beide kandidaten de komende weken zullen aanslaan om kiezers naar zich toe te trekken. Volgens de Braziliaanse politicoloog Fernando Bizzarro, als Latijns-Amerika deskundige verbonden aan de Harvard University is het voor Haddad een stuk makkelijker om zijn toon aan te passen richting de andere centrum-democratische kiezers, dan dat Bolsonaro zijn toon kan matigen en een stap terug richting het ‘midden’ kan doen. ,,Bolsonaro is zo extreem en heeft zijn toon en antipathie tegen homoseksuelen, vrouwen en zwarte Brazilianen en zijn voorliefde voor het militarisme tot vlak voor de verkiezingen volgehouden, dat hij moeilijk nu nog een handreiking kan doen, terwijl Haddad dat wel kan. Bolsonaro zal waarschijnlijk verder blijven wroeten in de anti-PT sentimenten en daarmee proberen verder te scoren”, verwacht de analist. Wat de plannen zijn voor de economie van de beide kandidaten zal nu ook verder op tafel moeten komen. Bolsonaro, die al heeft aangegeven niets van economie af te weten heeft daarvoor de Braziliaanse topeconoom en lieveling van de markt Paulo Guedes van de beroemde Chicago School of Economics aangetrokken als toekomstige minister van Financiën. Haddad belooft de kiezers de terug keer naar de goede tijden van regeerperiode van Lula toen de Braziliaanse economie groeide tot maar liefst 7,5 procent. De Brazilianen kozen zondag niet alleen een nieuwe president maar ook gouverneurs voor de deelstaten en congresleden van zowel het Huis van Afgevaardigden en de Senaat. Opvallend was ook hierbij de ruk naar rechts. De verrechtsing speelt in de hele Latijns-Amerikaanse regio, in landen als Chili, Colombia, Peru en Argentinië kwamen de afgelopen jaren rechtse regeringen aan de macht na een lange periode waarin links floreerde. ,,Mocht Bolsonaro president worden van Brazilië dan heeft het grootste land van de regio straks de meest ultrarechtse president en dat kan grote impact hebben op de onderlinge verhoudingen denk aan socialistische landen als Cuba, Venezuela, Bolivia en Nicaragua”, zegt Bizzarro. Na de uitslag gingen zowel voor als tegenstanders van beide kandidaten de straat op. Rondom het huis van Bolsonaro vierden aanhangers feest met vlaggen en werd gedanst en gezongen. ,,Eindelijk wordt ons land weer groot, hij is een mythe, een held!” gilden zijn aanhangers. En het is dubbel feest voor de familie, want zoon Eduardo Bolsonaro is met 1,6 miljoen stemmen gekozen als congreslid voor de deelstaat Sao Paolo. Dat is het grootste aantal stemmen voor een congreslid ooit in de Braziliaanse geschiedenis. Voor de tegenstanders was het een zwarte dag. ,,Hoewel ik blij ben dat er nog een tweede ronde komt en we niet helemaal verloren zijn. Maar het idee dat bijna 50 miljoen Brazilianen er facistische denkbeelden op na houden en terug verlangen naar de dictatuur vind ik doodeng”, zegt Mariana Pimentel-Rosario, een aanhangster van Haddad
</doc>
<doc id="706" genre="news" gender="?">
Strijd om laagste prijs kan losbarsten: Jumbo online gemiddeld 11 procent goedkoper dan Colruyt
 De laagste prijs? In België denken we dan snel aan Colruyt. Maar uit een vergelijking van 600 merkproducten blijkt dat het Nederlandse Jumbo online gemiddeld 11 procent goedkoper is. Net die keten zet eind volgend jaar voet aan grond in ons land. De strijd om de laagste prijs kan beginnen. Je kunt er niet naast kijken. Aan de ingang van elke Colruyt-winkel hangt de slogan ‘laagste prijzen’ in gigantische letters op de muur. Voorlopig nog. Dataspecialist Daltix vergeleek de onlineprijs van 600 merkproducten bij Colruyt en de Nederlandse supermarktketen Jumbo. Ook dat bedrijf pakt uit met ‘altijd lage prijzen’ en ‘de laagste prijsgarantie’. Uit de vergelijking blijkt dat 74 procent van de producten in de selectie goedkoper is bij Jumbo, terwijl 24 procent goedkoper is bij Colruyt, en 2 procent dezelfde prijs had. Het gemiddelde prijsverschil loopt op tot 11 procent. En dat maakt Belgische supermarktketens nerveus. Eind 2019 openen in ons land immers de eerste Jumbo-winkels. Ook dat bedrijf heeft een kwalitatief huismerk en uitgebreid A-merksegment. De strijd om de laagste prijs kan dus opnieuw losbarsten. De prijzen zullen waarschijnlijk nog meer dalen. ‘En niet alleen bij Colruyt’, zegt retailexpert Jorg Snoeck. ‘Ook Delhaize en Albert Heijn (AH) zullen mee verlagen. De concurrentie is bikkelhard en de sector bloedt. Bij zo’n prijzenoorlog is niemand gebaat, want dan verdient niemand er nog iets aan. Het aanbod, de kwaliteit en de service zullen eronder lijden.’ Toch lijkt het onwaarschijnlijk dat Jumbo de goedkope Nederlandse prijzen ook in België kan aanbieden. Uit een eerdere vergelijking van Daltix bleek al dat merkproducten in Nederlandse winkels van AH 3 procent goedkoper zijn dan in Belgische winkels. ‘Dat komt door de lagere loonkosten in Nederland’, aldus Snoeck. ‘Gemiddeld werkt er drie keer zo veel personeel, en toch komt dat nog altijd goedkoper uit.’ Bovendien mogen ketens in Nederland met verlies verkopen om spectaculaire acties te lanceren. En er zijn verschillen in btw. Colruyt is het dan ook niet eens met de analyse van Daltix. ‘We vergelijken al drie jaar lang de prijzen van Jumbo met onze grenswinkels’, zegt marketingdirecteur Guy Elewaut. ‘Die één-op-één vergelijking van online prijzen is niet representatief. Voor huismerkproducten zijn we wel goedkoper.’ Volgens Elewaut blijft de laagsteprijsgarantie van Colruyt overeind. ‘Het staat op onze gevel en dat zal nooit veranderen.’
</doc>
<doc id="707" genre="news" gender="?">
Nieuwe wet voor herziening onterecht vonnis heeft weinig effect
 Sinds de wetswijziging in 2012 vroegen 21 veroordeelden om herziening op basis van de nieuwe wet. Drie zaken werden daadwerkelijk heropend. De nieuwe wet die het gemakkelijker moet maken om oude strafzaken te heropenen, heeft tot nu toe weinig effect gehad. In zes jaar tijd vroegen 21 veroordeelden om herziening op basis van de nieuwe wet, drie zaken werden daadwerkelijk heropend. De betrokkenen zijn alle drie vrijgesproken. Dat blijkt uit onderzoek van de Erasmus Universiteit en het Wetenschappelijk Onderzoek- en Documentatiecentrum (WODC). Voordat de wet in werking trad in 2012, kon een zaak alleen herzien worden als er een nieuw feit (of: novum) boven water was gekomen. Met de wetswijziging is het begrip novum verruimd: een zaak kan nu ook opnieuw bekeken worden als er een “nieuw inzicht” van een deskundige is. De drie zaken die daadwerkelijk herzien zijn, leidden dus allemaal tot vrijspraak. Een van deze draait om de beruchte Hilversumse showbizzmoord. Martien Hunnik kwam na acht jaar in de gevangenis vrij , toen hij werd vrijgesproken voor betrokkenheid bij de dood van platenbaas Bart van der Laar. De wetswijziging in 2012 had meer voeten in aarde. Een tweede verandering was dat mensen die zijn veroordeeld voor een zwaar misdrijf sindsdien ook om extra onderzoek mogen vragen bij de procureur-generaal, de belangrijkste adviseur van de Hoge Raad. 42 veroordeelden kozen hiervoor, vier van hun zaken werden daadwerkelijk nader onderzocht. Dat weinig zaken daadwerkelijk herzien worden, is volgens de onderzoekers geen reden om te zeggen dat de wetswijziging niet geslaagd is. Zij noemen de veranderingen “doeltreffend”. Het heropenen van strafzaken moet een uitzondering blijven, vinden zij, zodat er niet te veel “getornd wordt aan de eerder onherroepelijke veroordeling”. Het ministerie van Justitie wil nog niet reageren op de resultaten van het onderzoek. Ferdinand Grapperhaus (Justitie en Veiligheid, CDA) zal voor eind november met een reactie komen, meldt zijn woordvoerder desgevraagd. Een van de bekendste zaken die mogelijk heropend wordt, is de zogenoemde Arnhemse villamoord . De Adviescommissie afgesloten strafzaken noemde de manier waarop negen mannen zijn veroordeeld voor betrokkenheid bij de moord “verontrustend”. De onafhankelijke commissie raadde de Hoge Raad vorige maand aan deze zaak te herzien. De zaak ligt momenteel bij de procureur-generaal.
</doc>
<doc id="708" genre="news" gender="?">
Het Zesde Metaal in de borre voor de Warmste Week
  Bierbeek - Op dinsdag 18 december zal Het Zesde Metaal op de planken staan in cc de borre. De opbrengst van het concert gaat naar de Warmste Week Bierbeek. De eerste editie van de Warmste Week Bierbeek was een overdonderend succes. Tal van mooie acties leverden maar liefst 43 661,54 euro op voor het goede doel. "Hoewel centen een belangrijke rol spelen wanneer het over initiatieven voor goede doelen gaat, is het vooral het warme Bierbeekse gevoel dat bijblijft. Het kriebelde dan ook om aan dit succes een vervolg te breien. Tijdens de tweede editie gaan we voor een nóg warmer Bierbeek. Jij doet toch ook mee?", zegt Dieter Vranckx, Diensthoofd Vrije Tijd van de gemeente. "Het optreden voor het goede doel, tijdens de warmste week kunnen we al bekend maken: op dinsdag 18 december komt Het Zesde Metaal (bekend van de nummers 'Naar de wuppe', 'Ploegsteert', 'Gij den otto en ik,...) naar de borre. Ze spelen ten voordele van het project Te Gek!" Prijs: 22 euro, tickets bestellen kan .
</doc>
<doc id="709" genre="news" gender="?">
‘Je partner negeren kan goed zijn voor  arm stel’
 Verschilt de beste manier van communiceren tussen partners afhankelijk van wat ze te besteden hebben? Je vraagt je partner iets te doen. Die negeert je. Prima? Je zou het haast denken, bij het Californische persbericht dat deze week binnenkwam: When ignoring your spouse can help your relationship . Voor stellen met een laag inkomen zou negeren goed kunnen zijn, stelde het bericht; het zou rijkere stellen schaden. Als je als man toch niet aan de eisen van je vrouw kunt voldoen, omdat je niet genoeg verdient, dan kun je haar beter negeren, gaven de onderzoekers als voorbeeld. Maar pak je het onderzoek erbij ( Journal of Personality and Social Psychology , 15 oktober) dan ligt het toch anders. Vrouwen moeten zich sowieso niet aangemoedigd voelen hun man te negeren. Het gaat hier louter over die vorm van het klassieke demand-withdraw -patroon in heteroseksuele relaties waarbij de vrouw boos iets aan haar man vraagt ( demand ), waarna die man dat ontwijkt of negeert ( withdraw) . Verder zijn stellen met een laag inkomen niet vergeleken met rijkere. Alle stellen (honderden) die in twee studies werden geobserveerd verdienden grofweg beneden modaal. Ze werden ingedeeld naar ‘sociologisch-demografisch risico’ – niet alleen verhoogd bij stellen onder de armoedegrens, maar ook als een van beiden jonger dan 23 was, school niet had afgemaakt, of niemand zei te hebben die kon helpen bij nood. En is het dan goed voor de relatie als een man uit zo’n hoog-risico-stel zijn vrouw negeert? Niet per se. Vrouwen in een hoog-risico-stel die vaak boos eisten van hun man, waren tevredener met hun relatie als hun man hen vaak negeerde. (Was die man tevreden? Geen idee.) Maar vrouwen in een hoog-risico-stel die weinig boos eisten van hun man waren niet tevredener met hun relatie als hij haar vaak negeerde. Tja. Wacht vooral verder onderzoek af vóór je besluit je partner te negeren. Iedere week bespreekt de redactie wetenschap hier een opvallend persbericht
</doc>
<doc id="710" genre="news" gender="?">
Minder politie bij ADO Den Haag
 DEN HAAG - De politie van Den Haag heeft beduidend minder de handen vol aan supporters bij thuiswedstrijden van ADO. Het gaat te ver om te zeggen dat de Haagse voetbalfans van ’bengeltjes’ in ’engeltjes’ zijn veranderd, maar de politie-inzet daalde het afgelopen eredivisie-seizoen wel van 8400 in 2016/2017 naar 6500 uur. En dat terwijl het streven ’slechts’ was én is om onder de 10.000 uur te komen, zo blijkt uit het Halfjaarbericht 2018 van de gemeente Den Haag. Een groot compliment aan de club, aldus het stadsbestuur. ’Er zijn over een reeks van jaren forse stappen gezet met als resultaat dat het de politie lukt om steeds meer op de achtergrond en eventueel op afroep beschikbaar te zijn.’ Wie had dat gedacht? ADO had vroeger landelijk altijd met stip de hoogste politie-inzet, tot ruim boven de 20.000 uur begin deze eeuw. De fans waren gevreesd, omdat er in het Zuiderparkstadion nogal eens een incident plaatsvond. Dat is nu anders. Elke wedstrijd moet voor iedereen een feestje zijn, aldus Marcel van der Holst, manager stadion en veiligheid bij ADO. De verhuizing naar het huidige Cars Jeans Stadion was het omslagpunt, ook omdat het nieuwe complex veel meer mogelijkheden bij de opsporing van raddraaiers bood. „We hanteren hier een zero-tolerancebeleid. Als je fout gedrag vertoont, ben je het haasje.” Van der Holst noemt daarbij een voorbeeld uit 2016 toen vanuit de ADO-kant oerwoudgeluiden richting een Ajax-speler gingen. Meteen werden via gezichtsherkenning en geluidsdetectie de verantwoordelijken opgespoord en stadionverboden uitgedeeld. „Maar naast repressie is preventie belangrijk. Wij spannen ons in om het onze supporters – onze klanten - naar de zin te maken. Daar gaan we ver in.” Van der Holst noemt de inspanningen van het Publieksbureau, dat contacten onderhoudt met alle groepen supporters, en supporterscoördinator Koos Roeg. „We willen gastvrij en vriendelijk zijn.” Dat is bijvoorbeeld te merken aan de kaartverkoop. Voorheen was een biometrische foto bij een seizoenskaart verplicht, nu is dat alleen nog zo voor supporters die eerder bijvoorbeeld een stadionverbod hadden. Ook is er voorafgaand aan wedstrijden vaker wat te ’beleven’ op het Heldenplein bij het stadion, zoals afgelopen zaterdag Oktoberfest. Het succes blijkt uit de cijfers. Slechts negen aanhoudingen waren er vorig voetbalseizoen, terwijl er tijdens een wedstrijd toch zo’n 14.000 mensen zijn. De club scoorde recent plaats 5 in een populariteitsonderzoek, waarbij opgemerkt werd dat bijvoorbeeld de knuffelgooi-actie van ADO-fans in 2016 in De Kuip daarbij ook had bijgedragen. Van der Holst is er trots op. „Juist de fanatiekste supporters - de harde kern noem ik het liever niet - zet zich in voor de medemens. ADO zal nooit het netste jongetje van de klas worden. We blijven brutaal en stoer, maar wel sympathieker. Dat maakt de club ook uniek.” 
</doc>
<doc id="711" genre="news" gender="?">
’Kinderen zouden toch niets begrijpen van geschreeuw’
 LEEUWARDEN - Ze waren slechts bijrijder, ze wisten niet eens wat er ging gebeuren, en ze waren zeker niet de eersten die de bussen blokkeerden. De eerste drie Friezen die zich vanmorgen in de rechtbank van Leeuwarden moesten verantwoorden voor het blokkeren van de doorgang voor anti-zwarte Pietdemonstranten vorig jaar op 18 november, probeerden hun rol bij de snelwegblokkade zo klein mogelijk af te schilderen. Verslaggever Saskia Belleman zit in de rechtbank en geeft LIVE updates. Volg de laatste ontwikkelingen onderaan dit artikel. Achteraf hadden ze misschien de snelweg A7 niet moeten blokkeren, gaven Janneke J. en Robin W. toe. Maar toch zeiden ze allebei trots te zijn op het resultaat: actiegroep Kick out zwarte Piet wist niet door te dringen tot Dokkum, waar op die dag de landelijke Sinterklaasintocht plaatsvond. De kinderen hadden een leuk feest, want daar was het ze om te doen, zei Janneke J. ,,Die kinderen zouden toch niks begrijpen van het geschreeuw.” ,,De onruststokers zijn niet welkom”, schreef Jenny Douwes op haar Facebookpagina. ,,Geen gesodemieter met herrieschoppers op ons kinderfeest. Dat ze gek zijn in het westen wisten we allang. Maar wij hebben hier nog nuchter verstand.” Zij werd het gezicht van de blokkeerfriezen, en wordt als enige van de 34 verdachten vervolgd voor opruiing. Zij staat donderdag voor de rechter. De anderen worden alleen verdacht van blokkeren van het recht op demonstratie van Kick out zwarte Piet, en van de snelweg A7, met alle gevaren van dien. Een inzittende van één van de drie bussen raakte licht gewond toen zijn nek op een stang klapte als gevolg van de noodstop die de chauffeur moest maken. Een automobilist in de file kreeg een paniekaanval, en liet zijn auto achter. Cameraman Kevin Roberson klapte tegen de voorruit, die kapot ging, en deed aangifte tegen de blokkeerfriezen. Volgens de verdachten was hij juist degene die de zaak bijna liet escaleren, door hen uit te maken voor racisten. Terwijl zij niets anders probeerden dan een kinderfeest redden, vonden Janneke J., Robin W. en Henk A. Daarom lieten ze auto’s met mensen die naar het ziekenhuis en naar een crematie moesten, wel door. De strafzaak gaat niet over de vraag of zwarte Piet een uiting van racisme is. Het gaat volgens het OM ook niet om de vraag welke mening mensen hebben, ,,maar dat ze een mening mogen hebben en die mogen uitdragen. Daar hebben deze verdachten inbreuk op gemaakt.” Vanmiddag komen nog negen verdachten aan de beurt. De zaak liep vanmorgen even vertraging op omdat een van de rechters onwel werd. De stop op de A7 was niet het eerste incident tussen de voor- en tegenstanders van Zwarte Piet. Op de A6 zouden de verdachte Friezen ook al de bussen tot stilstand hebben gebracht, waarbij ze zich ook dreigend zouden hebben gedragen. De rechtbank in Leeuwarden buigt zich deze week over de 34 Friezen die ervan worden verdacht dat ze vorig jaar de snelweg A7 blokkeerden op de dag van de landelijke sinterklaasintocht. Er zijn vier zittingsdagen voor de zaak uitgetrokken. Bekijk ook: Leden van de Zwarte Pieten Actiegroep uit Noord-Holland hebben spandoeken bij zich waarop teksten als ’Zwarte Piet is Zwart’ en ’Samen sterk handen af van Zwarte Piet’. De demonstranten waren al rond 07.00 uur bij het gerechtsgebouw. Vanwege de grote belangstelling voor de zaak werden pers en bezoekers verdeeld over verschillende zalen in de rechtbank. Een aantal sympathisanten van de verdachten had een Friese vlag bij zich. Sommigen moesten hun klompen achterlaten bij de beveiliging en de zitting op sokken bijwonen. De actievoerders parkeerden vorig jaar hun auto’s op de snelweg ter hoogte van Oudehaske. Daardoor konden drie bussen met aanhangers van Kick Out Zwarte Piet niet doorrijden naar Dokkum, waar Sinterklaas voet aan land zou zetten. De geplande betoging tegen Zwarte Piet ging niet door, omdat de burgemeester die verbood. Bekijk ook: De Friezen worden verdacht van het blokkeren van de snelweg, waardoor volgens het Openbaar Ministerie een gevaarlijke situatie ontstond, en het gebruik van dwang. De zaak gaat daarnaast over de vrijheid in Nederland om te demonstreren. Eén vrouw, Jenny Douwes, wordt ook verdacht van opruiing, omdat ze een oproep tot de blokkade op Facebook had gezet. De verdachten hoeven niet allemaal tegelijk in de rechtbank te verschijnen. Na de opening van de zaak wordt hun zaak maandag en dinsdag in groepjes van drie of vier behandeld. Donderdag is de vermeende opruiing aan de beurt en krijgen benadeelde partijen spreekrecht. Daarvan maakt onder meer de stichting tegen racisme ’Nederland wordt beter’ gebruik. Vrijdag komt de officier van justitie met de strafeisen en volgen de pleidooien van de advocaten. 
</doc>
<doc id="712" genre="news" gender="?">
Veel wegenwerken op komst
  Haacht - De komende jaren zal Aquafin op verschillende plaatsen in Haacht gescheiden riolering aanleggen. Tegelijk zal de gemeente de bovengrondse infrastructuur verkeersveiliger maken. Begin september zijn de nutsmaatschappijen gestart met de voorbereidende werken in de zone Hambos-Wakkerzeel, de effectieve start van de rioleringswerken is voorzien in maart 2019. In overleg met de Vrije Basisschool Wakkerzeel komen er infrastructurele maatregelen om de schoolomgeving in de Kelfsstraat verkeersveiliger te maken. Er wordt gestreefd om de hinder zoveel mogelijk te beperken; zo zal ontsluiting altijd mogelijk zijn door een logische opeenvolging van fases. De rioleringswerken in Scharent-Hanewijk starten in het voorjaar van 2019. In het najaar van 2019 beginnen de werken in de Mortelstraat (Tildonk). Daar komen zowel fietspaden als snelheidsremmende voorzieningen. Vanaf 2020 staat de heraanleg van de Rijmenamsesteenweg gepland. Aan beide kanten van de baan komt er een vrijliggend fietspad. De schoolomgevingen en de kruispunten met de Zoellaan, Sint-Adriaanstraat en Hooiberg zullen verkeersveiliger worden gemaakt. De werken aan de Vinkstraat kunnen pas starten na de werken in Hambos-Wakkerzeel. Er worden zowel aan- als vrijliggende fietspaden aangelegd. Vóór de start van de werken wordt er telkens een infovergadering voor de buurtbewoners georganiseerd over de planning van de werken, bereikbaarheid, en andere praktische zaken.
</doc>
<doc id="713" genre="news" gender="?">
Bruins onder vuur om ziekenhuischaos
 Den Haag - Update 13:45: Minister Bruno Bruins (Medische Zorg) ligt in de Tweede Kamer op de grill nu naar buiten is gekomen dat er een persoon in levensgevaar is gekomen door het sluiten van het MC Slotervaart. Toevallig was er al een debat over de bankroete ziekenhuizen gaande. Halverwege sijpelde het nieuws door dat dit voor een patiënt tot een uiterst penibele situatie heeft geleid. De PVV eiste meteen een reactie van Bruins over de laatste ontwikkelingen. Het debat werd een kwartier stilgelegd. De VVD-bewindsman kon daarna weinig opheldering geven. De melding van de noodsituatie is namelijk nog niet binnengekomen bij de inspectie, liet hij weten. Bruins lag eerder tijdens het debat ook al onder vuur. De nieuwe melding maakte het er niet beter op. SP’er Marijnissen vindt het storend dat Bruins na het vernemen van het bericht niet eerst zegt hoe erg hij zoiets vindt, maar over het ’systeem’ begint waarin geen melding te vinden is over patiënten in levensgevaar. Vorige week werd bekend dat in Amsterdam en de provincie Flevoland meerdere ziekenhuizen bankroet zijn. Het Amsterdamse Slotervaart Ziekenhuis is zelfs al zo goed als dicht. In Flevoland wordt er nog wel gewerkt. De hoop is dat overnamekandidaten zich melden. De sluiting van het Amsterdamse Slotervaart Ziekenhuis wordt door meerdere partijen in de Tweede Kamer te abrupt gevonden. „Dit kan toch zo niet?”, oordeelt SGP-voorman Kees van der Staaij. „Het heeft tot ongelukkige en beroerde situaties geleid”, concludeert hij. „Waarom was er niet een veel betere voorbereiding?” Bekijk ook: Maar daar waar in de regio Amsterdam nog ruim voldoende ziekenhuizen resteren, is dat anders in de provincie Flevoland. Op papier wordt daar door het sluiten van meerdere ziekenhuizen nog steeds aan de zorgplicht voldaan, maar grote zorgen bestaan er over de rijtijden van ambulances op weg naar patiënten in nood. „De aanrijtijden zijn nu al heel krap”, weet CU-leider Gert-Jan Segers. Meerdere fracties vragen zich tevens af of minister Bruins wel voldoende de regie heeft genomen de afgelopen dagen. „Als een struisvogel stak hij zijn kop in het zand”, vindt PvdA-Kamerlid Lilianne Ploumen. PVV-Kamerlid Agema is ook weinig mild. Ze beticht de bewindsman van ’VVD-botheid’. Daarmee verwijst ze naar een uitspraak waarin hij de ziekenhuizen vorige week wegzette als ’een stapel stenen’. Inmiddels heeft de bewindsman daarover spijt betuigd. Agema blijft zijn woorden echter ’bijzonder ergerlijk’ vinden. De PVV-politica vindt het optreden van Bruins bovendien slap, geeft ze aan. Zijn ministerie is volgens haar ’stuurloos’. „Bobo’s hebben het voor het zeggen”, constateert ze. Niet de minister. Ook SP-leider Lilian Marijnissen is fel. Volgens haar is het ’chaos troef’. „Blijft de minister op zijn handen zitten? of staat hij op en grijpt in?” Wat veel oppositiepartijen - tot grote ergernis van VVD - echter niet aanstippen is dat de twee ziekenhuizen al tijden in de financiële penarie zaten en meerdere kansen hebben gekregen om er weer bovenop te komen. Ze wisten het tij echter niet te keren. „Faillissement is geen gewenst resultaat, maar het kan wel gebeuren”, benadrukt Kamerlid Arno Rutte. Bekijk ook: Bekijk ook: Bekijk ook: 
</doc>
<doc id="714" genre="news" gender="?">
Diamant voor Fonje en Lisa
  Tremelo - Afgelopen zaterdag vierden Fons Haegemans en Elisabeth Eraly hun 60ste huwelijksverjaardag. Ze werden hiervoor samen met hun kinderen en kleinkinderen ontvangen op het gemeentehuis van Tremelo. Bijna heel hun leven heeft het diamanten huwelijkspaar in het centrum van Tremelo gewoond. Recht tegenover de kerk. Zodat Fonje soms al eens de plaats van de koster moest innemen. Hij baatte er een houthandel uit, 'bij Levik'. Daarnaast waren ze ook steeds, zoals dat ook nu nog altijd het geval is, een trouw lid van het sociale leven in hun gemeente, waar iedereen Lisa en Fonje kent. Al is dat wellicht niet zozeer het geval als we naar René Haegemans zouden vragen, want dat is eigenlijk de officiële naam van Fonje. "Eigenlijk heb ik twee namen", bekende hij. "Mijn geboorte werd door twee familieleden aangegeven en beiden hadden een andere voorkeur wat mijn voornaam betreft." Lisa zelf is dan weer afkomstig van Kruis, als lid van de roemrijke 'Eraly'-familie.
</doc>
<doc id="715" genre="news" gender="?">
Gelekt nieuwkomersexamen Nederlands opgeschort
 AMSTERDAM - Nieuwkomers in ons land hebben opgaves van het schrijfonderdeel van het staatsexamen Nederlands op besloten Facebook- en whatsappgroepen gedeeld met andere nieuwkomers die dit onderdeel nog moesten maken. Daarom is besloten dit onderdeel van het examen NT2 voor lager- en middelbaar opgeleiden tot eind december niet meer te examineren. Tot die tijd worden er zo snel mogelijk andere en nieuwe schrijfexamens gemaakt door het College voor Toetsen en examens (CvTE). Het CvtE kreeg eind september een melding dat examenkandidaten na afloop van de schrijfexamens de opdrachten beschreven op besloten sociale media. ,,Ze hadden de opgaves niet gekopieerd, maar uit het hoofd geleerd en deelden de taakopdrachten in deze groepen,” vertelt woordvoerder Kapelle van het CvTE. Ze vervolgt: ,,Het probleem is dat de examens wel variëren, maar niet uniek zijn. Daarom kunnen we nú niet meer toetsen of deelnemers het Nederlands wel echt zelf voldoende beheersen en hebben we besloten tot deze examenstop. De al afgelegde examens blijven geldig, omdat het college niet kan vaststellen of een deelnemer de beschrijvingen vooraf onder ogen heeft gehad.” Het CvtE onderzoekt nog de eventuele strafbaarheid en de omvang van de hoeveelheid gelekte examens. Elke maandag doen nieuwkomers in ons land staatsexamens Nederlands. Dat zijn er tussen de 5000 en 6000 per jaar. Het is bedoeld voor mensen die het Nederlands niet als moedertaal hebben. NT1 voor de hoger opgeleiden, deze examens blijven gewoon doorgaan. NT2 is voor de lager en middelbaar opgeleiden. Beide examens bestaan ook uit de onderdelen lezen, luisteren en spreken. Deze onderdelen zullen gewoon doorgaan. Naar schatting maximaal 2000 inburgeraars kunnen dit jaar het onderdeel NT2-schrijven niet meer doen door dit besluit. Inburgeraars die nog dit jaar examen moesten afleggen, krijgen respijt zodat zij niet in de knel komen. Wie examen wilde afleggen om bijvoorbeeld in januari aan een mbo-opleiding te beginnen, kan zich melden bij de Dienst Uitvoering Onderwijs (DUO). Minister Van Engelshoven heeft de mbo-scholen gevraagd studenten in afwachting van hun examenuitslag vast toe te laten tot de les. 
</doc>
<doc id="716" genre="news" gender="?">
Servais deze keer met de voeten in het bos
  Halle - Volgende week krijgt het standbeeld van Servais naar aanleiding van NOvember Wereldmaand opnieuw een bijzondere sokkel. Opnieuw zal Servais op een wereldbol staan die deze keer door studenten van De Meiboom in een 'wonderbos' werd geschilderd. November is in Halle traditioneel een maand die bol staat van activiteiten met een open blik op de wereld en met duurzaamheid en diversiteit als centrale thema's. Om November Wereldmaand ook in het straatbeeld duidelijk zichtbaar te maken, plaatst de vzw Toernee Mondi'Alle elk jaar een versierde wereldbol rond de sokkel van Servais op de Grote Markt in Halle. Elke keer opnieuw is die wereldbol tot een ander kunstwerk uitgewerkt. En net als vorig jaar kreeg ook deze keer de schilderklas van Lieve Bollaert van de kunstacademie De Meiboom de kans om van die wereldbol een echt kunstwerk te maken. "Deze keer zal Servais met zijn voeten in een groen bos staan, vol biodiversiiteit", licht Lieve Bollaert al een tipje vand e sluier. In de foyer van De Meiboom wordt er naarstig gewerkt om de wereldbol tegen begin november af te krijgen.
</doc>
<doc id="717" genre="news" gender="?">
Den Haag legt taaleis bijstand uit in het Turks
 Den Haag - Hagenaars die een bijstandsuitkering ontvangen, kunnen tot grote verbazing van de VVD-fractie in de hofstad bij de gemeente de regels rond de taaleis in het Turks en Arabisch raadplegen. „Echt absurd. Ik vraag me af hoe serieus de gemeente dit eigenlijk neemt”, aldus raadslid Judith Oudshoorn-van Ginderen. Vanaf januari 2016 is de Wet Taaleis landelijk van kracht. Daarin is bepaald dat iemand die een bijstandsuitkering ontvangt de Nederlandse taal voldoende moet beheersen. Volgens de coalitiepartij worden de regels in de meeste gemeenten uitgelegd op hun website. Den Haag voegt daar vertalingen in het Turks en Arabisch bij. Daar moet snel mee worden gestopt, aldus de liberalen. „In 2002 werd al gezegd dat mensen die hier wonen ook in het Nederlands bediend moeten worden”, aldus Oudshoorn-van Ginderen. „De vertalingen zijn in het Turks en Arabisch, dan gaat het om mensen die er al vele jaren zijn. Nederlands is hier de voertaal, het helpt je zelfstandig te worden en het is nodig op de arbeidsmarkt.” Haar VVD-collega, integratiewoordvoerder Jan Pronk, vult aan: „Gemeentelijke informatie vertalen is niet de juiste weg naar integratie. De gemeente geeft hiermee een verkeerd signaal af naar iedereen die de Nederlandse taal moet leren.” Uit onderzoek van het Centraal Bureau voor de Statistiek begin dit jaar bleek dat veel gemeenten de wettelijke taaleis – ingesteld op aandringen van de landelijke VVD – negeren. Taaltoetsen worden amper afgenomen en in veel gemeenten zijn er ook geen bijspijkerplannen voor uitkeringsgerechtigden die de taal niet voldoende machtig zijn. Oud-wethouder Rabin Baldewsingh (PvdA) van sociale zaken reageerde toen na PVV-vragen dat er in Den Haag 13.000 mensen waren getoetst op hun taalniveau. Ongeveer zeshonderd mensen hadden daarna de verplichting opgelegd gekregen om de Nederlandse taal bij te spijkeren. Raadsleden Judith Oudshoorn-van Ginderen en Jan Pronk willen dat de gemeente snel stopt met de taaleis uit te leggen in het Turks en Arabisch. Ⓒ René Oudshoorn De VVD wil nu opnieuw weten hoe de situatie is. Ook vragen de raadsleden of er al mensen gekort zijn op de uitkering, omdat ze zich niet voldoende hebben ingezet. De gemeente zegt in een reactie dat het doel is dat de ontvanger weet wat de regels zijn, in dit geval dat hij of zij aan de taaleis moet voldoen om in aanmerking te komen voor (volledige) bijstand. „Bij mensen die dat kennisniveau nog niet hebben zal het sturen van informatie in het Nederlands niet tot het gewenste resultaat leiden”, legt de woordvoerder van wethouder Bert van Alphen de keuze voor vertalen uit. Benadrukt wordt dat de bijstandsregels na doorklikken ook in het Frans en Engels beschikbaar zijn. 
</doc>
<doc id="718" genre="news" gender="?">
‘Mijn boezemvriendin houdt meer van mij dan ik van mijzelf’
 Maaike Olde Olthof is gescheiden en moeder van Puck (9) en Charlie (6). Deze week krijgt ze liefdeslessen van haar boezemvriendin. „Denk je dat je de break-up met Carlos wel verwerkt hebt?'' Els stelt de vraag alsof ze het antwoord al weet. Ze kijkt me niet aan. We zitten samen op een dikke boomstam tijdens de wandeling door het verwilderde bos. Lees ook: Dagboek van een Minnares deel 154: ‘Dit ziet eruit als een paringsdans!’ Hoewel ze ruim twintig jaar ouder is, is onze band hecht. "Ik weet het niet. Het is negen maanden geleden. Wanneer is iets officieel 'verwerkt'?" Met de neus van mijn laars draai ik rondjes in de natte aarde. "Ik heb het losgelaten. Dat ging moeizaam. Het vertrouwen in de liefde, dat is nog niet terug", beken ik. "Pijnlijk, hè?" zegt ze zacht. "Als je hart zo in duizend stukken geslagen is." Het raakt me. Ik slik de tranen behendig weg. Lees ook: ‘Trek die bh uit, borsten moeten wiebelen!’ "Je hoeft het verdriet niet altijd voor jezelf te houden." Ze steekt haar arm naar me uit en ik verdwijn in haar ontzagwekkend grote, zachte voorgevel. Els is letterlijk mijn boezemvriendin. Voor mij is ze een beschermelinge, een soort oudere zus met wie ik op hetzelfde gevoelsniveau zit. "Verwerken klinkt als gummen, uitvlakken. Ondanks alle heftigheid en ellende koester ik de mooie momenten die we samen beleefd hebben. Zoiets uit het geheugen wissen, zou een misdaad zijn." Lees ook: Meggy verloor haar dochtertje: ‘Het was dus geen griepje’ De razende wind geeft een ruk aan het bladerdek, er valt blad op mijn schoot, als een soort troost. "Wat heeft ’t je gegeven?" Alleen zij kan zo’n vraag stellen. Els kijkt afwachtend, geduldig. "Carlos heeft me geleerd van mezelf te houden. Ik besef dat er zo veel mensen zijn die nooit zo’n intense liefde zullen meemaken. Een die er zo diep inhakt." Ze geeft me een kus. We lopen samen zwijgend verder, met de wind in onze rug. Lees ook: ‘Ragas reist rond’ deel 7: ‘Sorry sir, we hebben geen antigif’ Als we een half uur later thuis aan de glühwein zitten terwijl de regen ruw tegen het raam smijt, pakt Els het gesprek weer op: "Je hebt hem nooit op de proef gesteld. Je bent er meteen voor gegaan. Vol en met open hart." Ik knik. "Dat zal nooit meer gebeuren." Ze lacht hard. "Ben je gek. Lieverd, jij kúnt niet anders. De volgende keer begin je stap voor stap aan een relatie, voordat je met open hart verder gaat." "Een volgende keer?" zeg ik sceptisch. "Ik wil pas een relatie als het solide en voor altijd is." "Dat weet je nooit." En zij is de deskundige. Lees ook: Mandy (17) heeft een stofwisselingsziekte: ‘We weten niet hoe lang ze nog leeft’ "Nog één ding, Maaike: mannen zijn en blijven jagers. Het maakt niet uit hoe oud ze zijn, gescheiden, getrouwd of weduwnaar. De meeste mannen doen in het begin hun best. Pas na die roze wolk ga je hem in werkelijkheid zien. Dus: laat je niet misleiden door de achtervolging wanneer de jacht geopend is." Ik lach om haar intonatie en de liefdesles. Het moedigt haar aan: "Jij durft je kwetsbaar op te stellen en dat maakt je juist sterk. Dan denkt zo’n vent: 'Dat is een lekkere, gemakkelijke prooi.' Fout natuurlijk, want hij komt erachter dat jij allesbehalve buit bent. Dat maakt hem onzeker. Zeker als hij diep vanbinnen weet dat-ie jou niet verdient. Jij bent de hoofdprijs!" Zij gelooft het. Ik niet. Maar God wat houd ik van Els, mijn boezemvriendin die meer van mij houdt dan ik van mezelf. Lees ook: Hoe zit het nu echt met de midlife crisis? 
</doc>
<doc id="719" genre="news" gender="?">
Schiphol verhoogt tarieven voor luchtvaartmaatschappijen
 Vooral voor het gebruik van vervuilende en lawaaiige vliegtuigen moet straks meer worden betaald. Luchtvaartmaatschappijen gaan vanaf volgend jaar gemiddeld 7,9 procent meer betalen voor het gebruik van luchthaven Schiphol. Vooral voor de meest vervuilende en lawaaiige vliegtuigen gaat Schiphol meer rekenen. Schonere vliegtuigen worden juist gestimuleerd. Dat maakt de luchthaven woensdag bekend. De havengelden worden voor de komende drie jaar vastgesteld. Voorheen werden de prijzen per jaar herzien. In 2019 nemen de haventarieven gemiddeld 10,7 procent toe, in 2020 nog eens 8,7 procent en in 2021 opnieuw 4,2 procent. Er wordt een basistarief ingesteld. Meer vervuilende vliegtuigen betalen een hoger bedrag. In 2021 moet voor de meest luidruchtige en vervuilende vliegtuigen 180 procent van de standaard start- en landingsgelden worden betaald. Voor schonere vliegtuigen betalen de maatschappijen minder dan het basistarief. Vorige week riep vliegtuigmaatschappij easyJet Schiphol nog op milieuvriendelijke vliegtuigen aantrekkelijker te maken. Dit lijkt nu dus te zijn gebeurd. In 2016 werden de havengelden overigens verlaagd met 11,6 procent . Het jaar daarvoor daalden ze 6,8 procent. Dit bericht wordt aangevuld. 
</doc>
<doc id="720" genre="news" gender="?">
Ziekenhuis Zaandam worstelt met resistente darmbacterie
 Den Haag - In het Zaans Medisch Centrum in Zaandam zijn opnieuw twee patiënten opgedoken met een gevaarlijke darmbacterie, die resistent is voor bijna alle antibiotica. Het Zaanse ziekenhuis worstelt al sinds april dit jaar met de uitbraak. Ondanks extra inspanningen moest het minister Bruno Bruins (Volksgezondheid) deze week melden dat er twee nieuwe gevallen zijn ontdekt. Da bacterie hoeft bij gezonde mensen niet tot ziekteverschijnselen te leiden, maar kan wel kwaad bij kwetsbare patiënten. Ze kunnen er ernstige infecties van krijgen, bijvoorbeeld van de urinewegen, luchtwegen of bloedvergiftiging veroorzaken. Volgens minister Bruins is de behandeling ’complex’. Slecht een paar soorten antibiotica kunnen worden ingezet. Deze middelen heeft Nederland gelukkig wel op voorraad, laat hij weten. Het Zaans Medisch Centrum gaat na de nieuwe uitbraak op advies van de RIVM extra externe deskundigen inschakelen. 
</doc>
<doc id="721" genre="news" gender="?">
Derde plaats voor Verstappen in Grote Prijs van Japan
 Ondanks vijf seconden straftijd bemachtigde Limburger Max Verstappen in Japan de derde plek. Max Verstappen heeft zondag een sterke derde plaats behaald in de Grote Prijs van Japan. De Limburger van Red Bull incasseerde vroeg in de race vijf seconden straftijd, maar wist desondanks af te sluiten op het podium. De coureur van Red Bull opende in de slotfase de aanval op de tweede plaats van de Fin Valtteri Bottas, maar slaagde er niet in de coureur van Mercedes in te halen. Verstappen startte ook op de derde plaats: De Brit Lewis Hamilton was in zijn Mercedes een klasse apart op het circuit van Suzuka. Hij reed van start tot finish aan de leiding en boekte al zijn negende GP-zege van dit seizoen. Hij liep weer verder uit in het wereldkampioenschap op Sebastian Vettel van Ferrari, die pas als zesde finishte. De vijfde wereldtitel lonkt al nadrukkelijk naar Hamilton.(ANP)
</doc>
<doc id="722" genre="news" gender="?">
Een multinational is niet je vriend
 Je kunt afspraken maken met bazen van multinationals maar zij maken die niet met jou. En dat is niet gek want ze zijn wel de baas maar niet de eigenaar van het bedrijf. En die eigenaren, de aandeelhouders, hebben soms heel andere belangen. Bijvoorbeeld: geen bescherming tegen overnames, want dat is beter voor de beurskoers. Terwijl het hogere management dat vaak toch anders ziet. Die wil niet zomaar opgekocht kunnen worden. Volgens Unilevertopman Paul Polman speelde het voortdurende gedoe rond het afschaffen van de dividendbelasting een rol in het verzet van zijn Britse aandeelhouders tegen de keuze van de Unilevertop voor één aandeel en één hoofdkantoor in Nederland. Dat zou kunnen, maar een grote rol speelde ook de bescherming tegen overnames in Nederland. Britse aandeelhouders mopperden al in de zomer dat ze in Nederland minder rechten zouden hebben. Hun analyse: Unilever zocht bescherming in Nederland, waar het kabinet van plan is een lange bedenktijd bij overnames in te voeren. Unilever trok de verhuizing in, het kabinet heroverweegt het afschaffen van de dividendbelasting. Het laat zien hoe complex een clichébegrip als het vestigingsklimaat is: hoe verschillend de blik van zelfs de partijen, die in veler ogen een miljardencadeau kregen: Unilever en zijn aandeelhouders. Wat het ook laat zien: de multinational is geen goede vriend van politici. De multinational opereert in een heel andere dimensie dan politici doen. Natuurlijk wil een land aantrekkelijk zijn voor bedrijven. Natuurlijk zie je liever niet Unilever en Shell naar ‘Brexit-Britain’ vertrekken. Natuurlijk is het in stukken scheuren van ABN Amro niet iets om je schouders over op te halen. Natuurlijk hoeven wij niet gekke Henkie te zijn terwijl andere regeringen het spel om de grote bedrijven keihard spelen. Maar elke politicus moet wel scherp voor ogen houden dat multinationals beweeglijker, machtiger, en waarschijnlijk minder zegenrijk zijn dan ooit. Dit is een partij met de trouw van een voordeur. Als regering moet je beleid dus breder zijn. Dat kan. Belastingen zijn maar één factor, aantrekkelijk zijn voor bedrijven vereist meer. Een goed opgeleide bevolking, stabiliteit, goede infrastructuur, zaken die goed zijn voor het land en niet voor alleen aandeelhouders of multinationals. Het Centraal Planbureau concludeerde laatst dat de kwalijke gevolgen van globalisering, die je ziet in de VS en het VK, in Nederland (nog) veel minder gelden. Denk aan: ongelijkheid, verminderde baankansen, lage lonen. Dat komt deels doordat Nederland veel meer geld herverdeelt. Vóór belastingen zijn we ook ongelijk, na de herverdelingsmachine van de overheid veel minder. Voor die buffer tegen de grillen van de mondialisering heeft de overheid geld nodig. En dat geld kun je niet alleen bij burgers halen, het bedrijfsleven en zijn eigenaren moeten mee blijven betalen. Daarom is het ook zo vreemd om een succesvolle belasting op kapitaal als de dividendbelasting af te schaffen. Rechtvaardig belasting heffen, ook op kapitaal, dát moet de focus van regeringen zijn in een tijd waarin grote bedrijven groter en ongrijpbaarder worden. Je mag de verzoeken van multinationals heus meewegen, maar ik zou me er nooit meer zo aan uitleveren als premier Rutte heeft gedaan. Een multinational is niet je vriend.
</doc>
<doc id="723" genre="news" gender="?">
’Ontdaan’ na inslaan op agent
 Almere - De familie die afgelopen juli in gevecht raakte met agenten in Almere – waarbij een van de politiemannen het ziekenhuis in werd geslagen – wil dat er een ’bemiddelingstraject’ wordt gestart. Ze zouden zelf erg ontdaan zijn door wat er is gebeurd, verklaarden ze gisteren in de rechtbank Almere. 
</doc>
<doc id="724" genre="news" gender="?">
Jacques (55) wou graag een sociale woning met tuintje maar viel van zijn stoel toen hij hoorde hoe lang hij daarop moest wachten
  Leuven -  Jacques Vandermolen (55) uit Kessel-Lo is één van de 11 procent Leuvense gezinshoofden die moeite ondervindt om maandelijks zijn facturen te betalen. “Vooral naar mijn dochters toe voel ik me schuldig”, vertelt hij. “Ze mogen er niet onder lijden.”  Jacques Vandermolen (55) uit Kessel-Lo is één van de 11 procent Leuvense gezinshoofden die moeite ondervindt om maandelijks zijn facturen te betalen. “Vooral naar mijn dochters toe voel ik me schuldig”, vertelt hij. “Ze mogen er niet onder lijden.” Armoede in Leuven is de voorbije jaren toegenomen. Waar tien jaar geleden nog maar één op tien van de Leuvense kinderen in kansarmoede geboren werd, zijn dat er nu één op vijf. Het aantal leefloners nam eveneens fors toe: van 0,9% van de bevolking in 2008 naar 1,6% in 2017. 11% van de gezinnen ondervindt moeilijkheden om de rekeningen te betalen. Zo ook Jacques Vandermolen (55) uit Kessel-Lo. “Ja, ik heb het moeilijk, maar tegelijkertijd wil ik dat relativeren. Ik wil geen stenen gooien naar mensen met een hoger inkomen. Er zijn veel mensen die terecht meer verdienen. En daarnaast zijn er ook veel die het nog veel moeilijker hebben dan ik.” “Maar ja, het is soms wel wringen’, vervolgt hij. Ter demonstratie wijst hij naar een vuile t-shirt in zijn living. “Die ligt daar al weken. Ik heb hem al verschillende keren gewassen om er een vlek uit te krijgen. Andere mensen zouden gewoon een nieuwe kopen, maar ik wil die extra kost vermijden. Arm zijn betekent dat je voortdurend op je kosten moet letten.” Ziekenkas Als gezinshoofd aan de ziekenkas - Jacques heeft CVS en Fibromyalgie - krijgt hij een kleine 1.400 euro per maand. Maar door zijn ziekte moet hij maandelijks 300 à 500 euro aan medicatie spenderen. Andere grote kosten zijn huur- en woningskosten, schoolkosten en uitgaven aan kleren en eten. “Kleren koop ik altijd in het Spit of in de Aldi. Dat vinden mijn dochters wel niet leuk, maar gelukkig gaat het aan de kant van mijn ex een stukje beter. Daar kunnen ze wel af en toe mooie, nieuwe kleren krijgen.” Dat pikt het meest bij Jacques, dat hij zijn dochters niet kan geven wat andere ouders wel kunnen. “Vooral naar hen toe voel ik me schuldig. Ik vind dat ze wel moeten weten wat armoede inhoudt, maar ze mogen er niet onder lijden.” Wachtlijsten sociale woningen Het heeft acht jaar geduurd na zijn aanvraag, vooraleer Jacques een sociale woning te pakken had. “Het is natuurlijk ironisch dat het zo lang is. Terwijl ik aan het wachten was, zat ik in een klein kot op de Diestsesteenweg dat eigenlijk helemaal niet in orde was.” Oorspronkelijk had hij ook een aanvraag ingediend voor een huisje met een tuintje, voor zijn dochters. Een paar maanden geleden ging hij nog eens langs bij Dijledal om hiernaar te informeren. “Ze zeiden me: ‘als je het ziet zitten om 20 jaar te wachten...'” Even heeft Jacques ook op het punt gestaan een woning te kopen. “Ik had me geïnformeerd over de sociale koopwoningen aan Hal 5, maar je moest 4.000 euro kunnen neerleggen om er een te kopen, en zelf nog de badkamer, keuken en vloer plaatsen. Als ik me dat kon permitteren, zou ik toch geen sociale koopwoning nodig hebben?” Een beetje later was het zelfs geen optie meer: hij kreeg een brief in de bus die hem liet weten dat sociale huurders niet meer in aanmerking komen voor sociale, middelgrote koopwoningen. “Ik dacht: komáán, jongens. Waarom mogen arme mensen geen woning kopen? Moeten we dan ons hele leven lang huren?”
</doc>
<doc id="725" genre="news" gender="?">
Britse groei blijft achter
 Deze week is opnieuw een Brexit-top mislukt. De Britse premier Theresa May had woensdag een kwartiertje om uit te leggen wat haar eisen zijn. Daarbij sprak ze zo snel, dat de andere regeringsleiders haar nauwelijks begrepen. „Het is nog steeds een mysterie wat de Britten nou willen”, verzuchtte een van de aanwezigen tegen Bloomberg. Maar ook Britse bedrijven en consumenten hebben geen idee waar ze straks aan toe zijn. En dat drukt op de economie. Turbulentie op de financiële markten, een kapitaalvlucht, zelfs een recessie: voorafgaand aan het referendum, in juni 2016, werd gespeculeerd dat de keuze voor een Brexit zou leiden tot economische rampspoed voor de Britten. Maar vorig jaar groeide de Britse economie met 1,7% en de werkloosheid is gedaald tot 4%, het laagste punt sinds 1974. Hoewel er nog altijd geen deal ligt, lijkt er dus weinig mis in het Verenigd Koninkrijk. Wie echter alleen kijkt naar de Britse resultaten, mist het grotere plaatje. Vergeleken met de rest van de eurozone zijn de cijfers een stuk minder rooskleurig. Zo groeide de eurozone in 2017 2,5%. „Voor het Brexit-referendum was het Verenigd Koninkrijk een van de snelst groeiende ontwikkelde economieën. Maar nu is het land afgezakt tot een van de zwakste groeiers”, zegt econoom Alexandra Dumitru van Rabobank. Zakenbank UBS becijferde dat de Brexit, hoewel die nog geen feit is, nu al 2,1% aan economische groei heeft gekost. De Zwitserse bank verwees voor dit cijfer naar een studie door de Universiteit van Bonn. De onderzoekers bouwden uit data van verschillende landen die niet door Brexit werden geraakt een ’dubbelganger’ van de economie van het Verenigd Koninkrijk. „Met dit model blijkt dat niet alleen de groei van het bbp lager is. Ook zijn de investeringen 4% lager, is de inflatie 1,5% hoger en ligt de consumptie 1,7% lager dan zonder Brexit”, schrijft UBS. Volgens Dumitru wordt de economie vooral geschaad door de onzekerheid rond het Britse vertrek, die zwaar weegt op het vertrouwen. „Niet alleen onder consumenten, maar vooral onder bedrijven heeft het sentiment een knauw gekregen.” „Het grootste effect is te zien in de investeringen”, zegt macro-econoom Bill Diviney van ABN Amro. „In de twee jaar voor het referendum groeiden investeringen van kwartaal op kwartaal gemiddeld 0,9%. Na het referendum daalde dat tot 0,4%. En dat terwijl investeringen in heel Europa juist toenamen.” In de eerste helft van dit jaar zijn Britse investeringen zelfs gedaald, zag Dumitru. „De Britse economie is op het toppunt van de economische cyclus. De werkloosheid is laag, de arbeidsmarkt krap en de economie draait op volledige capaciteit. Normaal gesproken zie je dat investeringen dan toenemen, zodat de capaciteit vergroot wordt. Maar bedrijven weten niet waar ze aan toe zijn, dus durven ze dat nog niet aan.” Een ander effect is de forse daling van het Britse pond na het referendum. Die verloor in drie maanden tijd 16% tegenover de euro en bijna 20% ten opzichte van de dollar. Hierdoor steeg de inflatie en daalde de koopkracht. Het goedkope pond was wel goed nieuws voor de Britse export, al was dat effect van korte duur. Bill Diviney: „Vorig jaar profiteerden exporteurs nog van de lage munt. Maar inmiddels is het wereldwijde handelsklimaat verslechterd, dus ook dat voordeel valt weg.” De goedkopere munt betekende ook dat er minder arbeidsmigranten richting het VK kwamen. Veel van hen sturen een deel van de verdiensten naar huis, maar vanwege de daling van het pond leverde dat minder op. Dumitru: „Sinds het referendum komen er steeds minder EU-burgers naar het VK. In 2018 is de aantal buitenlanders werkzaam in het VK voor het eerst in veel jaren gedaald” Al zullen de Brexiteers hier niet direct rouwig om zijn. Arbeidsmigratie en het beperken van vrij verkeer van personen was voor veel Britten juist een reden om voor de Brexit te stemmen. Ondertussen begint de tijd te dringen, er moet nog dit jaar een akkoord worden gesloten. Alleen dan is er nog genoeg tijd voor alle EU-lidstaten en het Britse parlement om hierover te stemmen. En alleen met een akkoord geldt dat er een transitieperiode in gaat, om alle nieuwe regels te implementeren. Geen akkoord betekent dat na 29 maart een harde Brexit een feit is. Dumitru: „En dan verwachten we alsnog een recessie.” 
</doc>
<doc id="726" genre="news" gender="?">
Zaak mishandeling agenten opnieuw uitgesteld
 ALMERE - De man die verdacht wordt van mishandeling van twee agenten afgelopen juli in Almere, hoeft zich voorlopig nog niet voor de rechter te verantwoorden. Hoewel hij eigenlijk afgelopen augustus al via het snelrecht moest voorkomen, werd de behandeling van de zaak vanochtend wederom uitgesteld. De zaak dient nu eind januari. Op 21 juli sloeg de 28-jarige Mourad el O. een agent het ziekenhuis in. Ook wordt hij verdacht van mishandeling van een tweede agent. De agenten waren afgekomen op een melding van een mogelijke ontvoering in de relationele sfeer. De mishandeling werd volledig vastgelegd op beeld. Duidelijk is te zien hoe bij een ruzie tussen een groep Marokkaanse Nederlanders een van de politiemannen door de hoofdverdachte van de zijkant vol tegen het hoofd wordt geslagen en vervolgens tegen de grond gaat. Drie familieleden van el O., zijn ouders en zijn broertje, zijn ook verdachten in de zaak. Zij zouden zich met geweld verzet hebben tegen agenten. De zaak werd donderdagochtend aangehouden nadat de familie El O. verschillende onderzoekswensen indiende. De politierechter moet zich over die verzoeken buigen. Ze vinden dat het politieonderzoek gebrekkig is geweest en dat de politie selectief heeft gehandeld bij het samenstelling van het strafdossier. “Iedereen met een Marokkaans uiterlijk werd niet gevraagd om te getuigen”, aldus de advocaat van drie van de verdachten, mr. Drubbel. De verdachten willen dat de Rijksrecherche zich over de zaak buigt, om ook de rol van de politie te onderzoeken. Daarnaast verzochten de verdachten om de zaak af te doen met een bemiddelingstraject met de agenten, omdat ze erg ‘ontdaan’ zijn. Zo zei Fouad el O., de jongere broer van de hoofdverdachte: “Als er een politiebus langsrijdt voel ik dat ik het benauwd krijg. Begin ik te bibberen. Ik heb het nog geen plekje kunnen geven.” De twee agenten die slachtoffer werden van het geweld zeiden geen behoefte te hebben aan mediation. “Deze heren hebben een strafbaar feit gepleegd. Ze moeten er wat ons inziens voor gestraft worden”, aldus een van hen donderdag in de rechtbank in Almere. 
</doc>
<doc id="727" genre="news" gender="?">
De overheid is bang voor Wei Tingting
 Wei Tingting (29) is een van de Feministische Vijf. Als student zat ze vast vanwege een actie tegen aanrandingen in het openbaar vervoer tot Hillary Clinton om haar vrijlating vroeg. In China krijgt seksueel geweld sinds 2000 meer aandacht. Wei Tingting (29) zag als kind hoe haar vader haar moeder sloeg. Dat vond ze heel gewoon: haar moeder had vast iets verkeerd gedaan en straf verdiend. Ze zag ook hoe andere vrouwen in het arme boerendorp waar ze opgeroeide soms in het openbaar werden geslagen. Daar keek niemand van op. Omdat ze uitzonderlijk goed kon leren, mocht ze sociologie gaan studeren in de grote stad. Daar raakte ze geïnteresseerd in feminisme en activisme. In haar tweede studiejaar voerde ze een Chinese versie op van De Vagina Monologen , in 2012 ging ze in Beijing de straat op in een met bloed besmeurde bruidsjurk, als protest tegen huiselijk geweld. Haar acties vielen pas echt op toen Hillary Clinton in 2015 om haar vrijlating vroeg. Wei zat toen vast voor acties die ze voorbereidde tegen aanranding in het openbaar vervoer. Zelf was ze hier ook slachtoffer van geweest. Samen met vier anderen staat ze sindsdien bekend als een van de Feministische Vijf. Nu werkt ze voor een niet-gouvernementele organisatie die zich bezighoudt met voorlichting op het gebied van gender en seksualiteit. Ze ziet dat de aandacht voor ongewenste seksuele intimiteiten in China de laatste tijd sterk toeneemt. Onder de hashtag #Woyeshi – #MeToo in het Chinees – komen spraakmakende gevallen van seksueel misbruik aan het licht. Wei Tingting (1988) is een Chinese activiste en feministe. In 2015 werd ze opgepakt voor het voorbereiden van acties tegen seksueel geweld in het openbaar vervoer en werd ze het internationale gezicht van een nieuwe generatie jonge feministes in China. Is de #MeToo-beweging in China vooral afgekeken van #MeToo in het Westen? „De naam en de hashtag komen natuurlijk uit het Westen, maar onderwerpen als seksueel geweld en ongewenste seksuele intimidatie staan in China zeker al zeker sinds 2000 in de belangstelling. Die thema’s zijn universeel. Toen ik aan een tante uitlegde waarvoor ik gevangen had gezeten, zei ze: ‘O, gaat het daarover? Ik ben ook lastiggevallen in de bus. Dan steun ik jullie natuurlijk.’ Bij dit soort thema’s konden vrouwen elkaar altijd onmiddellijk vinden, maar het werd in China lang gezien als iets wat er nu eenmaal bij hoorde, iets waarover je niet praatte. Dat wordt nu doorbroken, en dat komt vooral door internet. Vrouwen zijn daarnaast ontwikkelder en zelfbewuster dan vroeger.” Zijn er verschillen met de beweging in het Westen? „Beschuldigingen van seksueel geweld worden hier vaker anoniem geuit. Het stigma is groot op vrouwen die hiermee naar buiten komen. Het is hier veel moeilijker om iemand een proces aan te doen, zoals dat in de Verenigde Staten wel kan. De autoriteiten willen dit soort zaken liever toedekken. Grote kans dat ze je account op sociale media sluiten. Censuur speelt zeker een rol.” Hoe was het om opeens in het middelpunt van de internationale belangstelling te staan? „Toen mijn advocaat me vertelde wie er allemaal steun hadden uitgesproken, moest ik huilen. Maar of het goed is dat iemand als Clinton zich met je zaak bemoeit, vind ik moeilijk te zeggen. Je wordt al snel onderdeel van een internationaal politiek steekspel. China is bang voor buitenlandse infiltratie in organisaties als de onze, dus door zo’n actie van Clinton wordt er enorm op ons gelet. Het leidt tot veel beperkingen en tot strengere censuur.” Deel 1: Jackie Phamotse, Zuid-Afrika Deel 2: Amani Aruri, Palestina Deel 3: Wei Tingting, China Deel 4: Jenahara Nasution, Indonesië Deel 5: Joyce Fernandes, Brazilië Hoe kijkt u terug op de periode in de gevangenis? „Ik heb 37 dagen vastgezeten. In het begin was ik heel gespannen. Maar op een gegeven moment dacht ik: ‘Ik ben opgeleid als sociologe, dus ik kan het maar het beste zien als een mooie kans om veldwerk te doen.’ Ik ben met de 29 andere vrouwen in mijn cel gaan praten. Ik heb er ook mijn huidige vriendin leren kennen. Dus het was zeker niet alleen negatief.” De Chinese overheid is ook tegen huiselijk geweld en seksuele intimidatie. Waarom steunen ze u niet? „Ook de Chinese Vrouwenbond [een nationale vrouwenorganisatie onder leiding van de Communistische Partij, red.] houdt zich de laatste tijd bezig met seksuele intimidatie in het openbaar vervoer. Officiële organisaties en media maken gebruik van rapporten die wij op het gebied van huiselijk geweld en seksuele intimidatie hebben gepubliceerd. Ik heb ook lezingen op universiteiten gegeven over deze thema’s. We hebben veel invloed, maar we zijn geen officiële overheidsorganisatie. Dat vindt de overheid een gevaarlijke combinatie. Ze zien onze acties als een gevolg van de #MeToo-campagne in het Westen. Ze zijn bang dat we een dekmantel zijn van westerse organisaties die het slecht met China voor hebben. Om die angst weg te nemen, accepteren we ook geen geld uit het buitenland.” Ligt het in China misschien ook moeilijker omdat China een sterk hiërarchische maatschappij is? „Seksuele intimidatie en seksueel geweld hebben altijd en overal met ongelijke machtsposities te maken. Harvey Weinstein kon zo lang zijn gang gaan omdat hij veel macht had in Hollywood. Wij hebben in China het geval Zhu Jun gehad, een beroemde presentator op de Chinese staatstelevisie. Hij was net als Weinstein iemand met veel macht in de entertainmentwereld, en die macht misbruikte hij.” Uw ouders waren boeren die later een kapperszaakje begonnen. Begrijpen zij nog wel waarmee u bezig bent? „Toen ik aan de universiteit van Wuhan ging studeren, bracht mijn vader me weg. Ik had gehoord dat de universiteit vijfduizend keer zo groot was als het stuk land van mijn vader. Ongelooflijk. Ik had nog nooit in de trein gezeten. We moesten eerst met twee bussen, daarna ruim twintig uur met de trein. Mijn vader spreekt geen algemeen beschaafd Chinees, dus ik moest alles voor hem vertalen. Mijn moeder heeft alleen door mij van #MeToo gehoord, anders had ze er haar hele leven waarschijnlijk nooit iets van meegekregen. Maar ze weet zeker zo goed als ik wat vrouwen te verduren hebben.” De Zuid-Afrikaanse Jackie Phamotse schreef een boek over suikerooms en seksueel misbruik. Ze kreeg veel kritiek. Joyce Fernandes (33) is rapartiest en activiste. Met haar optredens haalt ze de misstanden waar dienstmeisjes in Brazilië mee te maken hebben uit de taboesfeer. De Indonesische Jenahara Nasution (33) startte samen met andere vrouwen de Hijabers Community. Ze laten vrouwen zien dat een hijab geen belemmering is voor de creativiteit. De Palestijnse Amani Aruri (26) veranderde de wet die verkrachters toestaat met hun slachtoffer te trouwen. Nu werkt ze aan een campagne tegen kindhuwelijken.
</doc>
<doc id="728" genre="news" gender="?">
<span class="keyword">Zeekat</span>   Kameleon van de zeebodem
 Op het eerste gezicht heeft de huid van een zeekat wat weg van een pointillistisch schilderij: miljoenen minuscule, gekleurde stippen naast elkaar. . Maar zodra de zeekat een vijand tegenkomt, of een prooi, of een potentiële partner, verandert het kleurpatroon in een oogwenk Eerder beeldschermpixels dan statische verfstippen dus. Die pixels heten chromatoforen: cellen die afwisselend geel, oranje, rood, bruin of zwart van kleur zijn. Deze week beschrijven Duitse onderzoekers in Nature hoe die zeekatkleurverandering in zijn werk gaat. Dat is interessant, omdat de huid direct de perceptie van de zeekat weergeeft: als hij een vijand waarneemt, zal hij bijvoorbeeld een camouflagepatroon aannemen, en bij een potentiële partner juist niet. Zo biedt de huid een inkijkje in het brein van de soort (voor een ongewervelde heeft de zeekat heel grote hersenen). De miljoenen chromatoforen in de huid worden aangestuurd door motorische zenuwcellen, wat leidt tot een complexe choreografie. Alleen als de spieren rond zo’n pixel worden aangespannen, is er een kleur te zien. Welke kleur dat is, hangt af van de leeftijd van de chromatofoor: de jongste pixels zijn geel, de oudste zwart. De ratio tussen de verschillende kleuren blijft in balans, doordat er steeds nieuwe cellen bij blijven komen.
</doc>
<doc id="729" genre="news" gender="?">
Drankautomaat wordt gekraakt
  Keerbergen - Een drankautomaat aan de Haachtsebaan werd op 16 oktober tussen 20 uur en middernacht stukgeslagen, waarna er blikjes uit werden gestolen. Het aanwezige geld werd niet meegenomen. De camerabeelden worden momenteel onderzocht.
</doc>
<doc id="730" genre="news" gender="?">
‘Ik wil connectie met waar ik vandaan kom’
 LYZZA Lisa da Silva is als LYZZA de spil van de experimentele clubscene. Ze heeft een zeer eigen geluid: trance, hardcore en grime mixt ze met samba uit haar thuisland Brazilië. Ze haalde onlangs het nieuws door hiphopfestival Appelsap tot de orde te roepen. Ze weigerde het podium te delen met een man van wie ze wist dat hij vrouwen seksueel had geïntimideerd. Toen het festival dat naar buiten bracht als „een persoonlijke reden” om af te zeggen, zette LYZZA een en ander recht op Twitter . „Er zijn genoeg jonge meisjes die naar mijn muziek luisteren. Stel dat hij na afloop op hen afkomt. Zeg het gewoon. Dan houd je het veilig.” Zo jong als ze is, zo uitgesproken is dj en producer Lysa da Silva (19). Afgelopen jaar brak ze door als LYZZA met de EP Powerplay , was ze programmeur voor de progressieve clubavond Progress Bar, werd ze gesignaleerd door muzieksite Pitchfork en brak ze de X-Ray-tent af op Lowlands . Van woensdag tot en met zondag is het jaarlijkse ADE , met dit jaar 2500 optredens op 140 locaties. Het is het grootste dance-festival ter wereld met vertegenwoordigers van alle stijlen en genres, zoals het punkige EBM. Lees ook het interview met Eefje de Visser, die twee stijlen verenigd: ze is popzangeres en dance-muzikant . Ze draait een mix van post grime, trance, pop en Braziliaanse ritmes. Staccato stuiterende beats combineert ze met zang van bijvoorbeeld J.Lo of Lady Gaga. Het geheel lijmt ze aan elkaar met lyrische trance. In het echte leven oogt Lysa da Sylva kalmer. Ze praat als wereldburger, haar zinnen doorspekt met Engels. Alsof ze alles eerst even overweegt kijkt ze door het raam van de Amsterdamse club De School. „Echt een mooie plek, dat vergeet ik altijd. Nee, ik kom hier alleen als ik draai. Ik zit letterlijk de hele dag thuis in Zuid-Oost.” Ze lacht. „Ik maak of luister muziek. De rest van de tijd ben ik bezig met frequenties, cijfertjes, technische dingen.” Als kind zat ze al veel op internet, in haar eigen wereld. „Ik keek veel jumpstyle-filmpjes. Zo kwam ik uit bij gabber, hardtrance en hardhouse.” Later luisterde ze naar Lady Gaga en Grimes. Nog steeds hoor je het contrast van pompende beats en poprefreinen in haar tracks. „Popmuziek vind ik vaak best irritant; maar het klinkt meestal goed en is catchy.” Imposter , ‘bedrieger’, zo heet haar nieuwe EP die ze woensdag 17 oktober live speelt in Paradiso. De Braziliaanse 3D-kunstenaar Pepapuke heeft beelden bij de nummers gemaakt. „Ik heb een paar zwarte engelenvleugels gekocht. Misschien is het too much ?” Twijfel. De vrucht van de gespletenheid als je in twee landen geworteld bent. Da Silva’s wieg stond in Rio de Janeiro. „Ik zag mijn oudere nichten zichzelf optutten voordat ze naar een ‘baile’ op het voetbalveld gingen. Zij bedachten choreografieën met elkaar voor de spiegel, ik deed mee.” Op haar achtste kwam ze naar Nederland. Opgroeien in Amsterdam was niet altijd makkelijk. „De feestjes waar andere meisjes van kleur heen gingen, zoals Bassline in Paradiso, waren gericht op hiphop en r Iedereen had merkkleding van Patta of Daily Paper. Dat kon ik gewoon niet kopen, want dat was te duur.” Ze voelde zich vaak ongemakkelijk, had andere muzikale interesses. „Aan de ene kant was dat heel kut, maar ook goed. Ik merkte dat ik ergens niet thuishoorde en daar moest ik dus uitbreken.” Ze begon als vj en merkte al snel dat „alle feestjes in Amsterdam eigenlijk hetzelfde zijn”. Dus schreef ze zich in voor een dj-cursus. De leraar bleek niemand minder te zijn dan future beats-dj Jarreau Vandal. „We klikten heel snel.” Bij haar eerste optreden draaide ze de zaal leeg, maar er stond een booker uit Berlijn die haar uitnodigde. Ze was nog geen 18 dus loog ze dat ze vliegangst had. Zo hoefde ze geen kopie van haar paspoort in te leveren. Ze pakte de bus. In Amsterdam gaf ze eigen feesten (geen flyer, geen Facebook-event) met vriendinnen Jessica en Sanae. „We hebben niet eens dj-decks, we huren ze. We vinden een kraakpand en dan leggen we geld in.” Zo bouwde ze aan een eigen ‘scene’ zonder subsidie, label of club. Ze zegt opvallend vaak ‘we’ en voelt zich onderdeel van de ‘deconstructed club scene’. De groep van internationale artiesten, veelal van kleur, is vaak solidair met of deel van de LGBTQ-community. Ze combineren muzikale invloeden uit hun geboorteland, of dat van hun ouders, met Europese ‘clubmuziek’. „Er is nu een hele diaspora in Europa van jonge artiesten die in hun muziek een connectie proberen te maken met het land waar ze vandaan komen. Neem NON, het label van Nkisi . Haar percussie klinkt Afrikaans en daar legt ze hele mooie, bijna koorachtige trance-akkoorden overheen.” Da Silva is geïntrigeerd door de relatie tussen muziek en kleur. „House begon in de LGBTQ-community, maar onder Amerikaanse zwarte mannen was homoseksualiteit - mede door de slavernij - een enorm taboe. Een straf voor een slaaf die zijn werk niet goed deed, was verkrachting door andere mannen. Elektronische muziek vonden donkere mannen dus niet cool. Blanke mensen accepteerden het wel. Zo zie je hoe door bepaalde stigma’s muziek zich wel binnen de ene en niet binnen de andere cultuur verspreidt.” Artiesten met wie ze zich verwant voelt, zoals Juliana Huxtable en Kamixlo , vond ze op internet. De meesten wonen in Londen. Binnenkort verhuist ze daarheen. Ze heeft er al een radioshow bij NTS. „Londen voelt als een bruisende bubbel. Als ik in Amsterdam draai is tachtig procent van het publiek blank. In Londen staan er altijd donkere meisjes vooraan. Dat vind ik heel nice. Mijn identiteit heeft zo’n grote rol gespeeld in waar ik nu ben. In Londen ben ik meer op mijn plek.”
</doc>
<doc id="731" genre="news" gender="?">
Joods liefdeskoppel redde baby’s uit handen van de nazi’s
 Gaat een boek over de oorlog, dan begint en eindigt het verhaal daarmee. De dubbelbiografie van de Joodse Harry en Sieny laat ook zien wat er vooraf én daarna gebeurde. Twee verzetsstrijders die een nieuw leven opbouwden. „Maar na de oorlog begon ook hun verdriet.” 
</doc>
<doc id="732" genre="news" gender="?">
‘Journalistiek is nog geen vrouwvriendelijke industrie’
 Journalistiek platform Vrouwen in de journalistiek staan minder vaak op de voorpagina en zijn zelden de baas, volgens de oprichters van NewsMavens, platform voor vrouwelijke journalisten. Lois Lane in Superman , Katrine Fønsmark in Borgen en Rory Gilmore in Gilmore Girls – in series en films gaat het vrouwelijke journalisten voor de wind. Ze leggen schandalen bloot, maken snel promotie en publiceren spannende verhalen. En hoewel de man-vrouwverhouding volgens het European Journalism Observatory op Europese redacties nu ongeveer gelijk is en meer vrouwen dan mannen kiezen voor een studie journalistiek, zijn vrouwen in de top ondervertegenwoordigd. Ook blijft het aantal vrouwen in de ‘harde’ verslaggeving achter. „Zo bepalen mannen grotendeels wat er in het nieuws komt”, zegt hoofdredacteur Zuzanna Ziomecka van het journalistiek platform NewsMavens . „Europabreed is journalistiek nog geen vrouwvriendelijke industrie.” NewsMavens, een jaar geleden opgericht in Polen, wil die balans herstellen. De Engelstalige site heeft een geheel vrouwelijke redactie. In de praktijk bleek het lastig om redacteuren te vinden in Noord-Europa, zegt redactiechef Lea Berriault. Volgens haar komt dat doordat redacties daar vooroplopen op het gebied van gendergelijkheid: „Ik denk dat vrouwelijke journalisten al het gevoel hebben dat ze in hun eigen land genoeg gehoord worden.” Niet overal in Europa is de situatie zo gunstig, zegt Ziomecka. „Van de belangrijkste redacties in Europa wordt slechts 27 procent geleid door vrouwen . Dan gaat het om hoofdredacties en uitgevers. Ook op seniorplekken, de chefs, zijn mannen veel beter vertegenwoordigd.” Elke krant zal zeggen dat mannen en vrouwen op de redactie gelijk moeten zijn, zegt Ziomecka. „Maar als je telt hoeveel vrouwelijke auteurs op de voorpagina’s staan, blijven ze vrijwel allemaal achter.” Het European Journalism Observatory deed onderzoek in elf landen: 41 procent van de verhalen in de onderzochte dagbladen waren geschreven door mannen, 23 procent door vrouwen. Bij de rest stond geen naam. NewsMavens wil daarom de stem van vrouwen in de media versterken. Dat kan op meerdere manieren, zegt Ziomecka. Je kan meer vrouwen laten publiceren, maar ook meer vrouwelijke experts opvoeren in de krant en op radio en tv. In Nederlandse media is slechts een op de vier aangehaalde experts vrouw, concludeerde vrouwennetwerk Women Inc. dit jaar . Volgens de onderzoekers denken nieuwsmakers dat het met de diversiteit in media de goede kant op gaat . Maar dat valt tegen: tot 2010 nam het aantal vrouwelijke experts in traditionele media (krant, radio, tv) toe van een op zes naar een op vier. Vijf jaar later daalde dat weer naar een op vijf. Maakt het uit of mannen danwel vrouwen het nieuws maken en selecteren? De breed gedragen opvatting in de pers is toch dat een journalist – man of vrouw – objectief is? Beide vrouwen zeggen ‘ja’. Hoofdredacteur Ziomecka viel het op dat verhalen over seksuele intimidatie van vrouwen bijvoorbeeld vaker naar de laatste pagina’s van de krant verdwenen. Bijvoorbeeld de Oostenrijkse oud-politicus Sigrid Maurer, die werd aangeklaagd nadat ze de naam had geopenbaard van een man die haar via Facebook zou hebben lastiggevallen. Zulke verhalen zouden ook door mannelijke journalisten kunnen worden verteld, maar dat gebeurt volgens de NewsMavens te weinig. Vrouwelijke redacteuren hebben over het algemeen meer aandacht voor ‘vrouwenverhalen’ en minderheden, denken zij, omdat ze uit ervaring weten hoe het is om in een minderheidspositie te zitten. Ziomecka: „Onze ervaring is dat vrouwen ‘empathische’ nieuwskeuzes maken. Aan onze redacteuren merk ik bijvoorbeeld dat ze de effecten van beleidskeuzes op minderheden belangrijk vinden. De objectieve realiteit bestaat niet. Het verhaal wordt gevormd door wie het schrijft.” En wie het schrijft, hangt vaak samen met het onderwerp. In 2012 deed een Londense universiteit onderzoek naar vijf landelijke Britse kranten. De conclusie was dat vrouwelijke journalisten vaak schrijven over ‘zachte’ onderwerpen zoals lifestyle te schrijven, terwijl politiek en sport vaker door mannen werden gebracht. De Britse hoogleraar journalistiek Suzanne Franks wijdde in haar boek Women and Journalism (2013) een hoofdstuk aan die rolverdeling, die ze gekscherend samenvat als de newshounds tegen de feature bunnies . Ook Ziomecka en Berriault horen die rolverdeling regelmatig terug van ‘hun’ redacteuren. Belangrijk is dat zij nieuws aandragen dat er volgens hen toe doet, ongeacht of dat over politiek beleid gaat of opvoeden. Berriault: „Zelfs als een van onze redacteuren over bijvoorbeeld kinderen wil schrijven – een thema dat al zo vaak wordt geassocieerd met vrouw-zijn – dan moedigen wij dat aan. We zullen nooit zeggen: ‘Die baby’s, vrouw, zet je daar eens overheen’.” Het journalistieke platform NewsMavens ontstond een jaar geleden bij de Poolse liberale krant Gazeta Wyborcza . Ongeveer 27 vrouwelijke journalisten vanuit heel Europa selecteren Europees nieuws. Daarnaast produceren zij zelf langere Engelstalige producties. NewsMavens trekt maandelijks zo’n honderdduizend bezoekers. Het platform maakt geen winst en leeft van subsidie, van Google Digital News Initiative (vier ton in 2017) en de Gazeta Wyborcza (170.000 euro). Het platform wordt verder gesteund door zeventien kranten, als El País , De Standaard en The Irish Times . Recent startte het platform een nieuw factcheckersiniatief, Femfacts , met Europees geld, om misvattingen en onjuiste informatie over vrouwen recht te zetten.
</doc>
<doc id="733" genre="news" gender="?">
Mountainbikers thuis in Gooik tijdens Parelweekeinde
  Gooik - Mountainbikers kunnen dit weekeinde hun hartje ophalen in Gooik waar de Gooikse Mountainbikeclub zijn jaarlijks Parelweekeinde organiseert. Drie dagen lang staat alles in het teken van het mountainbiken. Vrijdag 26 oktober wordt er voor de meest avontuurlijke bikers een nightride georganiseerd; Starten kan tussen 17uur en 21 uur voor een parcours dat helemaal los staat van de fietsparcours op zondag. Het parcours is ongeveer 30 kilometer lang. Zaterdag is gereserveerd voor jonge mountainbikers van 9 tot 12 jaar. Om 14uur vertrekken ze voor een initiatietocht van een uurtje onder leiding van ervaren mountainbikers. Zondag 28 oktober kan men deelnemen aan klassieke Pareltochten voor tochten tussen 25 en 48 kilometer lang. Starten kan tussen 8uur en 10.30uur Kloppend hart van het hele gebeuren is steeds het jeugdheem Uidekrij in de Bronnenweg
</doc>
<doc id="734" genre="news" gender="?">
De doornatte slaapzakken bleven achter
 Vluchtelingenkamp Vrijdag werd in de bossen bij het Brabantse Bladel een migrantenkamp ontdekt. De groep verbleef er mogelijk al sinds begin september. „Ze kochten elke dag tien tot twaalf stokbroden en vijf of zes grote flessen Spa Blauw. En ze betaalden altijd met een briefje van honderd euro.” Aan de A67 bij het Noord-Brabantse Bladel ligt een Esso-station, op een steenworp van de Belgische grens. Een medewerker vertelt dat een groepje van vier à vijf mannen „de afgelopen weken, bijna twee maanden lang” dagelijks een grote hoeveelheid brood en water kocht. Migranten, dat kon hij wel nagaan. Ze zagen er niet-westers uit, en „niet proper”. De werknemer en zijn collega’s vonden het een vreemde zaak en deden melding bij de politie. „Die begon met patrouilleren. Maar daarna zagen we de politie weken niet meer.” „Het klopt dat wij eerder een melding hebben gehad”, bevestigt een woordvoerder van de politie Oost-Brabant, na vragen van NRC of deze mannen behoorden tot de groep van Irakese migranten die vrijdag werden opgehaald uit een geïmproviseerd tentenkamp in Bladel. 38 mensen bleken daar te wonen, in een stuk of zes tenten. Mannen, vrouwen, acht kinderen. Volgens waarnemend burgemeester Peter Maas van gemeente Bladel waren de kinderen „peuters en kleuters”. Eén meisje was zichtbaar lichamelijk gehandicapt. Op een stukje grensland rond de A67 leefden zij dus mogelijk al sinds begin september. Waarom greep de politie niet eerder in? Een woordvoerder van de Politie Oost-Brabant zegt dat zij na de eerste melding onderzoek hebben gedaan, maar dat de groep zich toen op Belgisch grondgebied bevond. De politie bracht „de Belgische collega’s op de hoogte”. Dat is ook wat de twee winkelbedienden met wie NRC sprak, van de politie hoorden. De man en de vrouw willen anoniem blijven. Hun arbeidscontract verbiedt om te praten over zaken rond het pompstation. „Alleen brood en water, meer kochten ze niet”, zegt de medewerker. „We hadden geen idee dat er zoveel mensen bij waren – zelfs met kinderen.” De winkel is de enige die op loopafstand ligt van het kampement. Je moet daarvoor wel de snelweg oversteken, rennend of via het ecoduct. De winkel verkoopt broodjes en koffie. Geen luiers, geen wc-papier, geen ingrediënten voor een warme maaltijd. Waarnemend burgemeester Peter Maas (CDA) van Bladel was niet op de hoogte van de wekenlange aanwezigheid van de groep in de regio. Hij hoorde pas een week geleden over de Irakezen, nadat een voorbijganger de gemeente had benaderd. Toen bevond het tentenkamp zich op Nederlands grondgebied. Een politiewoordvoerder zegt dat er toen „meteen actie” is ondernomen. Burgemeester Maas zegt zich zorgen te maken over de vluchtelingenproblematiek rond de snelweg in zijn gemeente. Langs de A67 is volgens hem recent nog een „busje met migranten” van de weg gehaald. De parkeerplaats met tankstation langs de snelweg, met veel vrachtwagens uit het Verenigd Koninkrijk en Oost-Europa, is „een ideale plek”. „Het is een belangrijke route vanuit het Duitse Roergebied naar Engeland.” Ook de Irakese migranten in Bladel waren volgens de politie Oost-Brabant onderweg naar het Verenigd Koninkrijk. Pas een week geleden ontdekte een voorbijganger de Irakezen in de bossen van Bladel. In Nederland dus. Via de burgemeester hoorde de politie ervan, die afgelopen vrijdag het kamp ontruimde. De Irakezen werden naar de vreemdelingenpolitie gebracht in het asielzoekerscentrum in Budel. Zaterdagochtend werd bekend dat de groep alweer met onbekende bestemming was vertrokken. De bossen ten zuiden van Bladel, pal aan de Belgische grens, zijn prachtig. ’s Ochtends glinstert de rijp op de graspollen en de bramen. Een Vlaamse gaai krast. Maar als wildkampeerplek moet het rauw en vijandig zijn geweest. Pikdonker in de nacht. Geen water. De plek waar de tenten stonden is een onregelmatig terrein met bomen en afgevallen takken. Toen een verslaggever van het Eindhovens Dagblad vrijdagmiddag arriveerde, zag hij dichtgevouwen luiers buiten een tent. „Ik zag geen matjes of matrassen”, vertelt waarnemend burgemeester Maas, die ter plaatse was toen de groep naar Budel vertrok. „Men sliep rechtstreeks op de ongelijke bosgrond. Dat gun je niemand.” Van de groep ontbreekt ieder spoor. Eenmaal in het azc in Budel – waar ze geregistreerd werden door de Vreemdelingenpolitie – besloten de Irakezen geen asiel aan te vragen. „En omdat ze geen papieren hadden, was het geen optie om hen terug te sturen naar Irak”, zegt Maas. „Ze zijn zaterdagochtend de deur uit gelopen, opnieuw de illegaliteit in.” „Het geeft me een machteloos gevoel”, zegt hij. Je haalt mensen uit de illegaliteit, biedt hun bed en brood. De regels zeggen dat mensen deze keuze mogen maken. Maar nu laten we ze verdwijnen, zonder enige begeleiding.” In het Bladelse bos, twee dagen na de ontruiming, is de geur van poep nog altijd te ruiken. Een stukje verderop over het pad, achter meer omgevallen dennen, liggen doornatte spullen. Een stuk of vier slaapzakken. Verpakkingen van zoute koekjes. Mia en Guus van Gompel, die hun twee honden uitlaten, lopen één pad verderop. Ze hebben het kampje niet gezien. „Ik vind het heel triest voor die mensen”, zegt Mia terwijl ze haar nordic walking-stokken rechtop zet. Die mensen moeten geholpen worden, vindt ze. „Maar niet op deze manier. Eerst naar Budel brengen, en dan zomaar laten gaan.”
</doc>
<doc id="735" genre="news" gender="?">
Wordt genetisch gemanipuleerde goudbes de nieuwe bosbes?
 Naast de bakjes aardbeien of blauwe bosbessen kan in de winkels binnenkort ook de goudbes in overvloed liggen. Met dank aan wetenschappers, want nu groeien amper vruchten aan de plant. Maar het fruit is zo genetisch gewijzigd dat er meer én grotere vruchten zullen groeien. Tot groot enthou­siasme van ­kenners. Nu ligt er al eens één verloren op een taart, maar over enkele jaren zitten we allemaal aan de goudbes. Ook bekend als ananaskers, incabes, physalis of Kaapse kruisbes. Dat zijn veel synoniemen voor een fruitsoort die amper gegeten wordt. Nu toch nog, want Amerikaanse wetenschappers hebben de genetische eigenschappen zo veranderd dat uit elke scheut 50 procent meer vruchten groeien, die ook nog eens 24 procent zwaarder zijn. Allemaal dankzij CRISPR-Cas. CRISPR-wat? Een baanbrekende technologie, zegt Dirk Inzé, wetenschappelijk directeur bij het Vlaams Instituut voor Biotechnologie. “Wetenschappers wijzigen heel gericht één klein stukje gen, wat onmiddellijk gunstiger effecten oplevert. Dat werkt veel sneller dan de klassieke veredeling, waarvoor tienduizenden kruisingen worden gedaan om uiteindelijk ­diegene met het beste DNA over te houden.” Vijfde meest gegeten bes De wetenschappers van Cold Spring Harbor Laboratorium in New York hopen de goudbes alvast populair te maken. “Ons doel is om van het uniek smakende fruit de vijfde grootste bes te maken die grootschalig wordt ­geteeld. Na de aardbei, bosbes, braam en framboos.” Vandaag wordt de bes – kleiner dan een kers­tomaat – in kleine porties verkocht. Kweker Marc Geens heeft ze in zijn Kruisbessenproeftuin in Zomergem staan als “botanische ­rariteit”. “Ik kweek ze alleen voor mezelf, mensen vragen er nog niet massaal naar. Maar ik heb er ook niet veel, want het klopt dat er weinig vruchten groeien. Ze heeft nochtans een lekkere zoet­zure smaak.” De bes wordt ook een superfood genoemd. Dat er nu meer en grotere zullen groeien, is niet alleen goed nieuws voor fruitliefhebbers. Ook voor de wetenschap. De versnelde veredeling is ­revolutionair, zegt professor Inzé. En het bewijst dat de techniek werkt. “Dat is interessant voor veel gewassen, vooral in Afrika, die nu op kleinere schaal worden geteeld. Bovendien zullen we met de klimaatverandering meer planten nodig hebben die zichzelf beschermen tegen de droogte. Dat zou decennia kunnen kosten via de natuur, maar met zo’n gerichte veredeling kan het veel sneller gaan.”
</doc>
<doc id="736" genre="news" gender="?">
Febo slachtoffer schietpartij: ’Maar ze liepen naar pand naast ons’
 AMSTERDAM - De Febo in het Westelijk havengebied in Amsterdam is de dupe van een schietpartij. Uit camerabeelden blijkt dat het schieten ’s nachts vermoedelijk is bedoeld voor het naastgelegen pand aan de Tijnmuiden. Het zou om een amateuristische schietpartij gaan. Dennis, werkzaam bij de Febo, heeft de beelden met de politie bekeken. ,,Je ziet een man eerst doelgericht naar het pand naast ons lopen. Maar dan schiet hij alle kanten op. Net alsof hij het wapen helemaal niet goed hanteert. Wij zijn door het afwijkende vuur vier keer geraakt.” De kogels zitten maandagmiddag nog in de pui van de Febo. Bij de buren zijn ook duidelijk kogelgaten te zien. Febo-man Dennis is boos. ,,Ik doe vijf jaar mijn best om hier een zaak op te zetten. We houden het hier graag netjes. En dan is het uitermate vervelend als zoiets je treft.” De politie heeft de hele ochtend sporenonderzoek gedaan naar het schieten. Het is niet precies duidelijk wie het pand naast de Febo momenteel huurt. De pandeigenaar wil dat via de telefoon niet zeggen. Bij de VVE wijzen ze ook op de privacywetgeving. Dennis: ,,Er is onlangs een nieuwe eigenaar gekomen en die wilde er een broodjeszaak beginnen. Ze waren nog gesloten. Meer weten wij ook niet.” 
</doc>
<doc id="737" genre="news" gender="?">
LIVE. Stembureau in Schelderode: "Geef ons koffie, alstublieft"
  Merelbeke - Lange rijen in het GILKO in de Kloosterstraat in Merelbeke-centrum, maar een zalige rust in het stemlokaal in basisschool De Graankorrel in Schelderode. "Dat komt omdat wij zo efficiënt zijn", lachen de leden van het kiesbureau. "Het gaat hier rap vooruit. Ja, we hebben hier alles wat we moeten hebben. Behalve koffie, dat is toch wel erg, hé?"
</doc>
<doc id="738" genre="news" gender="?">
Chinees speelgoed in voetspoor van Disney
 Speelgoed Goedkope namaak? De Chinese speelgoedmaker Alpha zoekt het hogerop. Kwaliteit, eigen ontwerp, eigen merk. Alleen marketing wordt nog afgekeken. Als één Chinese bedrijfstak associaties oproept met goedkoop, gevaarlijk en giftig, dan is het wel de speelgoedindustrie. De Nederlandse warenautoriteit waarschuwde in 2013 nog: 20 procent van het onderzochte Chinese speelgoed was ondeugdelijk, door bijvoorbeeld chemische stoffen erin of losse onderdelen die voor kinderen gevaarlijk kunnen zijn. Wang Zhenyu, verkoopmanager bij speelgoedfabrikant Alpha Group in de Zuid-Chinese stad Guangzhou, benadrukt dat zijn bedrijf dat soort speelgoed niet produceert. Alpha moet het niet hebben van de prijs, zegt hij, maar van de kwaliteit. Hij haalt een soort legoblokje uit een doosje. „Kijk, er zitten geen scherpe hoekjes aan waaraan een kind zich kan verwonden.” Alpha mikt op het hogere segment van de speelgoedmarkt in China. Dat zijn ouders die het allerbeste voor hun kind willen en daarbij minder letten op prijs. „Dat is in China echt een groeimarkt”, aldus Zhang. Niettemin produceren de meeste Chinese speelgoedbedrijven vooral voor de onderkant van de markt. De Chinese speelgoedsector telde in 2017 ruim 7.000 bedrijven met samen meer dan 600.000 werknemers. Voor Alpha werken zo’n 10.000 mensen. Op wereldschaal is het een kleine speler: het bedrijf komt niet voor in de top-50. Wat het bedrijf in China uniek maakt, is dat het zich vooral richt op het ontwerpen en ontwikkelen van eigen namen en merken. Vroeger produceerde Alpha vooral in opdracht van buitenlandse opdrachtgevers, maar daarop ligt niet langer de focus. Die overgang is niet eenvoudig. Enerzijds bokst Alpha op de internationale markt op tegen het aura van goedkoop en namaak dat om Chinees speelgoed hangt. Anderzijds ondervindt het binnen China last van concurrenten die zich wél toeleggen op goedkope namaak. Verkoopmanager Wang zetelt in een modern kantoor met uitzicht over een splinternieuw deel van Guangzhou. Zijn kantoor staat vol met tollen en jojo’s. „Kijk, dit is een nieuwe jojo die we pas op de markt hebben gebracht.” Hij toont een gelikt plastic exemplaar in felle kleuren. „Het speciale touw dat we daarvoor gebruiken, was al een maand voordat we de jojo op de markt brachten in heel China uitverkocht. Rara, hoe kan dat?” Hoe zorgvuldig ze bij Alpha ontwerpen ook geheim houden, de nep-jojo was eerder op de markt dan het origineel. Alpha heeft zelf ook goed naar andere bedrijven en ontwerpers gekeken. Zo heeft het van Disney afgekeken hoe je speelgoed het beste aan de man brengt: via animatiefilms. Alpha zet daar nu stevig op in. Figuren uit de films worden tegelijkertijd als speelgoed op de markt gebracht. Alpha wil daarmee ook internationaal groot worden. Zo opende het in 2016 een vestiging in Hollywood, voor de productie van langere animatiefilms die wereldwijd moeten aanslaan. Een Amerikaan die eerder voor de filmstudio’s van Disney werkte, leidt het kantoor. Die kan beter inspelen op lokale voorkeuren dan een Chinees, verwacht Alpha. Er lijkt nog een reden dat Alpha buitenlandse inbreng wil: echt originele en gedurfde ideeën zijn niet de sterkste kant van Chinese ontwerpers en filmmakers, hoezeer de overheid er ook op hamert dat China het in de toekomst moet hebben van innovatie en creativiteit. Echt originele en gedurfde ideeën zijn niet de sterkste kant van Chinese ontwerpers en filmmakers Alex Tsui is een Hongkongse ontwerper – baseballpet achterstevoren – die op het Alphakantoor in Guangzhou zit. Ooit werkte hij voor de Amerikaanse speelgoedgigant Hasbro in Hongkong. Daar maakte hij speelgoed voor Amerikaanse en Japanse bedrijven. „We borduurden voort op Amerikaanse ontwerpen. Er was nauwelijks ruimte voor eigen creativiteit.” Hij hoefde er dan ook niet lang over te denken toen topman Cai Dongqing hem vijftien jaar terug vroeg voor Alpha te komen werken. „Cai wilde van kopiëren naar creëren, ik kreeg enorm veel ruimte om zelf nieuwe ontwerpen te ontwikkelen. Dat gaf de doorslag.” Een van de grootste verkoopsuccessen van Alpha in China is Balala, een meisjesfiguur met gekleurd haar en grote, ronde ogen. Bepaald geen typisch Chinees meisje, dus. De stijl lijkt verdacht veel op die van Japanse animatiefiguren. Balala speelt de hoofdrol in een animatieserie voor jonge meisjes. Natuurlijk kun je haar, haar kleren, haar toverstaf en haar ring bij Alpha kopen. „Chinese meisjes houden van diamanten en van veel versiering. Ze is gestyled voor de Chinese markt”, zegt Tsui. „In het buitenland zou dat niet werken.” Omgekeerd werken buitenlandse figuren ook niet zonder meer in China. „Spongebob Squarepants slaat hier niet erg aan”, zegt hij. Die humor is net een tikje te absurd voor veel Chinezen. Dat sommige figuren wel degelijk culturele verschillen kunnen overbruggen, bewijst het Britse varkensmeisje Peppa Pig. Zij en haar vader, moeder en broertje George zijn in China razend populair. Niet alleen onder kleine kinderen overigens, maar ook onder jongeren die de onschuldige Peppa wisten om te vormen tot een symbool van een alternatieve, ondergrondse jeugdcultuur. Daar was de Chinese overheid niet blij mee. Die verbood bepaalde uitingen van Peppa-cultuur op internet, maar Peppa is nog steeds volop te koop in pluche en plastic. „Wij hebben bij grote uitzondering het recht gekregen plastic Peppa-figuurtjes te ontwikkelen, speciaal voor het komende Chinees Nieuwjaar, het Jaar van het Varken”, zegt hoofd meisjesspeelgoed Fion Hua. Ze zet de poppetjes, die een traditioneel Chinees kostuumpje dragen, op haar hand en kijkt er vol trots naar – ofschoon Alpha nu juist af wil van de productie van speelgoed dat door andere bedrijven is ontworpen. Met Super Wings bouwt Alpha inmiddels aan een eigen internationaal merk. In deze animatieserie vliegt het rode vliegtuigje Jett naar bestemmingen over de hele wereld om pakketjes af te leveren. Jett lijkt een beetje op de vermenselijkte auto’s van Disney in de animatiefilm Cars , en doet daarmee niet bijzonder origineel aan. Het lukt Alpha de serie internationaal uitgezonden te krijgen, onder meer bij RTL/Telekids. In april bracht premier Rutte een bezoek aan Guangzhou. Daar werd hij vergast op een filmpje waarin Jett ook in Nederland landde. Alpha kondigde toen aan binnenkort een vestiging in Nederland te openen, en graag Nederlandse ontwerpers te willen aantrekken om de culturele kloof met Europa te overbruggen, zoals het dat eerder in Hollywood deed. Die vestiging in Nederland is er nog niet. „We zijn ermee bezig, maar zoiets is een langdurig en ingewikkeld proces”, zegt woordvoerder Wang Lan er een halfjaar later over.
</doc>
<doc id="739" genre="news" gender="?">
Win een CD-box met de beste liedjes van Kaatje
 Hiep hiep hoera! Kaatje wordt 10 jaar en dat wordt gevierd met een mooie CD-box! Wij mogen 3 exemplaren wegschenken! Kaatje, bekend van de gelijknamige hit-reeks op KETNET, is een meisje waar iedereen van houdt! Hoe kan het ook anders? Met haar gele gekrulde staartjes, haar guitige lach en haar streken, verovert ze ieders hart. Ze is lief, grappig, speels, ondeugend, guitig en ongelooflijk nieuwsgierig. En… ze kan toveren! Kaatje is een durver die voor niks terugschrikt. Zo beleeft ze allerlei toffe avonturen met haar beste vriend Kamiel. Deze box van Kaatje bevat 3 cd’s met méér dan 60 (!) liedjes, waaronder een aantal nummers die nog nooit eerder zijn verschenen. In het najaar zal Kaatje een kleutertour doen in scholen, maar je kan Kaatje en vrienden ook altijd gaan bezoeken in ‘De Wereld van Kaatje’ in Plopsaland in De Panne. Vul onderstaand formulier in en geef het juiste antwoord op de wedstrijdvraag. Deelnemen kan tot en met maandag 15 oktober 2018. WEDSTRIJDVRAAG: Hoe heet de beste vriend van Kaatje? ﻿
</doc>
<doc id="740" genre="news" gender="?">
Topbestuurders Amazon en Apple eisen rectificatie chipartikel
 Amazon en Apple ontkennen dat Chinese hackers toegang hebben gekregen tot hun computerservers. De bedrijven willen dat persbureau Bloomberg het artikel rectificeert. Topbestuurder Andy Jassy van webgigant Amazon en Apple-topman Tim Cook willen dat financieel persbureau Bloomberg een rectificatie plaatst naar aanleiding van een recent gepubliceerd artikel over spionagechips. Dat schrijft Business Insider dinsdag . Bloomberg schreef begin oktober dat hackers spionagechips zouden hebben geplaatst in Chinese fabrieken . In die fabrieken werd datacentra-apparatuur voor Amerikaanse bedrijven vervaardigd. De chips zouden door Chinese hackers zijn geplaatst om Amerikaanse bedrijven te bespioneren. Amazon en Apple ontkenden die aantijgingen na publicatie stellig. Nu willen de twee bedrijven, alsmede computerfabrikant Supermicro, dat het persbureau de aantijgingen rechtzet. Volgens Apple-CEO Cook is er “niets waar” van de beweringen van Bloomberg . Maandag liet Amazon ook van zich horen: volgens bestuurder Andy Jassy heeft Cook gelijk en klopt de publicatie niet. “Ze droegen geen bewijs aan, ze bleven het verhaal veranderen en waren niet geïnteresseerd in onze kant van het verhaal, tenzij we hun beweringen bevestigden. Verslaggevers zijn bespeeld en te ver gegaan.” Ook Supermicro – die de bewuste servers in elkaar zet voor de plaatsing in datacentra – liet aan tv-zender CNBC weten dat er niets van waar is. Volgens de fabrikant heeft de verslaggeving de reputatie van Supermicro schade toegebracht. Topbestuurder Charles Liang roept het persbureau dan ook op “zijn verantwoordelijkheid te nemen” en de “ongefundeerde beschuldigingen in te trekken”. De oproep tot rectificatie is de volgende stap in een omstreden techaffaire waarover tot nu toe niets is opgehelderd. Bloomberg blijft tot dusver bij het verhaal en zegt dat de verslaggeving het resultaat is van ruim een jaar onderzoek waarbij honderd interviews werden afgenomen. Het persbureau schreef begin deze maand op de voorpagina van haar magazine dat de chips in de herfst van 2015 zouden zijn ontdekt, tijdens een routineonderzoek naar een softwarebedrijf dat Amazon wilde overnemen. De servers die het bedrijf gebruikte, waren in elkaar gezet door Supermicro en zouden dus de bewuste chips hebben bevat. Deze zouden niet veel groter zijn dan een rijstkorrel. Apple zou in 2014 ruim zesduizend Supermicro-servers hebben besteld voor zeventien bedrijfslocaties. Ook zouden er duizenden servers zijn besteld door Amerikaanse datacentra. Apple zou de affaire aan de FBI hebben gemeld, maar deze intern hebben stilgehouden. Maandag publiceerde The Washington Post een opiniestuk waarin mediacriticus Erik Wemple stelt dat Bloomberg volgens bronnen gefrustreerd zou zijn dat andere media, waaronder The New York Times , het verhaal niet geverifieerd krijgen . Bijval van andere media had de positie van Bloomberg versterkt. Wemple schrijft dat het persbureau in een reactie aan hem heeft laten weten “geen uitspraken te doen over ongepubliceerde verhalen, het redactieproces of plannen voor toekomstige artikelen”. Het is niet de eerste keer dat China wordt beschuldigd van dataspionage; onder meer de fabrikanten Huawei, ZTE en Hikvision werden hiervan verdacht en door de Amerikaanse justitie onderzocht. China ontkent aan cyberspionage te doen maar de VS denken dat het land zich illegaal toegang heeft verschaft tot allerlei data zoals bedrijfsplannen en militaire systemen. Andersom zeggen Chinese onderzoekers weer soms duizenden data-aanvallen per dag van de VS af te weren.
</doc>
<doc id="741" genre="news" gender="?">
Halle verkoopt stukje grond aan Villa Servais
  Halle - Halle heeft een stukje grond dat grenst aan het domein van de Villa Servais verkocht aan de eigenaars van dit historische pand. Het perceel kan nu mee opgenomen worden in het globale restauratiedossier van de Villa Servais dat ook de omgeving en de tuin rond het monument mee renoveert. Halle kocht destijds de woning die grensde aan de Villa Servais en liet deze afbreken om het zicht op de historische villa beter tot zijn recht te laten komen. het is die grond die nu verkocht werd aan de familie De Poorter. De opbrengst van de verkoopt zal Halle gebruiken om de Servaislaan mee te renoveren.
</doc>
<doc id="742" genre="news" gender="?">
Oud-schepen en gemeenteraadslid André Wouters is overleden
  Tremelo - Afgelopen woensdag 3 oktober is André Wouters na een slepende ziekte overleden. André Wouters was tussen 1983 en 2000 gemeenteraadslid in Tremelo; van 2000 tot 2006 was hij er ook schepen, om nadien en dit tot 2012 weer als gemeenteraadslid actief te zijn. André Wouters was in 1994 en 2000 ook lijsttrekker voor de Open VLD, waarbij hij tijdens zijn jaren als schepen ook een tijdje waarnemend burgemeester is geweest. Op het einde van zijn politieke loopbaan - in 2012 kwam André niet meer op - zetelde hij als onafhankelijke. André woonde in Ninde, het Tremelose gehucht waar hij zich ook graag voor inzette. Woensdag 10 oktober 2018 vindt om 10 uur de uitvaartplechtigheid plaats en dit bij uitvaartcentrum Eraly.
</doc>
<doc id="743" genre="news" gender="?">
Ons stadsbestuur knetterlinks? Knetterdom zal je bedoelen
 Geleidelijk aan komt het knetterlinkse college van Amsterdam uit de kast. Een mooi herkenbaar ijkpunt zijn dan natuurlijk die rode en witte letters ‘I amsterdam’ achter het Rijksmuseum. Die moeten namelijk weg. En snel ook, als het aan D66-wethouder Udo Kock ligt. „We weten sinds kort hoe we ze daar weg kunnen halen”, zei Kock afgelopen week, „en dat gaan we dan ook op korte termijn doen.” Zo is dat. Voortvarend en kordaat laat Onze Udo die letters, waar twaalf maanden per jaar ontelbaar veel toeristen plezier aan beleven, van het Museumplein takelen. En nu weet ik niet hoe het u vergaat, maar altijd als ik achter het Rijks al die mensen vrolijk zie klimmen en selfies maken, krijg ik daar een goed gevoel van. Fijn dat ik hier woon, denk ik dan, terwijl ik al die Amerikanen en Chinezen zie denken, fijn dat ik hier even ben. Positief en onschuldig, mooier kan niet. Dus: moet je knetterlinks zijn om te vinden dat het succes van die letters nu wel lang genoeg heeft geduurd? De plek was destijds, een jaar of dertien geleden, briljant gekozen. Als ‘I amsterdam’ érgens zonder het verkeer te hinderen zijn marketingwerk kon doen, dan wel bij dat waterbassin van Amsterdam-Zuid. Maar helaas. Onze Moedige Udo treedt op. Hij was toch al van plan het ontspannen wij-gevoel achter het Rijks de nek om te draaien, zei hij, maar de eer van het initiatief komt Femke Roosma toe. Dit raadslid van GroenLinks had zelfs een hoogst originele motivatie. „De boodschap van ‘I amsterdam’ is dat we allemaal individuen in de stad zijn. We willen iets anders uitstralen: diversiteit, tolerantie, solidariteit.” Ja, die is goed. Dat I , redeneerde Roosma, echt een talenwonder, betekent ‘ik’. En ‘ik’ is als je knetterlinks bent fout, dat moet ‘wij’ zijn. Roosma is nog jong, maar reken maar dat zij in 1963, als zij toen al zo manhaftig wijs was geweest als nu, hoofdschuddend bij haar zwart-wit-televisie had gezeten. Ich bin ein Berliner ? Kom óp nou meneer Kennedy, zó geven wij toch geen blijk van solidariteit met de Berlijnse bevolking? Veel te individualistisch! Wír sind alle Berliner , stukken beter. En ideaal natuurlijk: Wir sind alle Weltbürger . Zo zou de knetterlinks briljante Femke Roosma vanzelfsprekend ook Martin Luther King direct hebben ontmaskerd als een ijdel predikantje. I have a dream ? Verdorie, waarom nou weer I ? Dat kan toch inclusiever? Femke zou daar onmiddellijk We have a dream van hebben gemaakt. Zo bezien is de verwijdering van ‘I amsterdam’ alleen maar logisch. Iedere passant kan zien dat Amsterdammers en vreemdelingen iedere dag weer een feestje van saamhorigheid vieren rond die letters. Omdat wij allen I zijn. Maar je moet wel enig literair benul hebben, een greintje fantasie, om dat te begrijpen. Het is te veel gevraagd. Daarom ging de gemeenteraad akkoord en zal Onze Ludo het uitvoeren. Ons stadsbestuur knetterlinks? Knetterdom zal je bedoelen.
</doc>
<doc id="744" genre="news" gender="?">
’Talitha van Zon lichtte verzekeraar op’
 Ex-fotomodel Talitha van Zon, die een verhouding had met de zoon van de gedode Libische dictator Muammar Kadaffi, wordt verdacht van oplichting van haar zorgverzekering. Rotterdam De 47-jarige Rotterdamse zou voor een bedrag van ruim 96.000 euro valse facturen voor peperdure behandelingen van de luxueuze rehabilitatiekliniek Promis in het Britse Kent hebben ingediend. Terwijl zij beweerde maandenlang op het Engelse platteland voor een intensieve behandeling te hebben doorgebracht zou zij gewoon in Nederland verblijven, zo valt in de dagvaarding van het Openbaar Ministerie (OM) te lezen. De zorgverzekering deed aangifte tegen Van Zon. Zij wordt vervolgd voor valsheid in geschrifte. Van Zon moet aankomende donderdag in het beklaagdenbankje van de Rotterdamse rechtbank plaatsnemen. De zaak zal dan overigens niet inhoudelijk worden behandeld, het gaat om een zogeheten regiezitting. De advocaat van het voormalig model wilde gisteren geen commentaar geven. Van Zon, ooit covergirl van het mannenblad Playboy, werd in augustus 2011 wereldwijd bekend door tijdens de revolutie in Libië uit haar hotelkamer in Tripoli te springen. Zij was in de Libische hoofdstad op uitnodiging van wijlen Mutassim Kaddafi waarmee zij bevriend was. De vermeende oplichtingspraktijken zouden voordat zij naar het Libische oorlogsgebied afreisde hebben plaatsgevonden. Volgens het OM diende zij valse declaraties in over de periode tussen 1 juli 2010 en 14 april 2011. Zij had volgens justitie daarbij het oogmerk om zichzelf te bevoordelen. De declaraties gingen over behandelingen van acht uur per dag, zeven dag per week die maandenlang duurde in de chique rehabilitatiekliniek waar mensen terechtkunnen om af te kicken van alcohol of drugs of zich aan psychische problemen als depressie of een eet- of angststoornis laten helpen. Van Zon die door haar val in Tripoli wereldnieuws werd kwam daarna ook regelmatig in het nieuws. Zo werd zij in april 2012 door haar ex-vriend beschuldigd van diefstal van zijn creditcards en het ’kraken’ van zijn luxe flat in de Rotterdamse wolkenkrabber New Orleans. Eerder zou een andere voormalige vriend haar hebben beschuldigd van smaad. In 2011 werd Van Zon twee keer aangehouden en gehoord. Ze werd verdacht van mensenhandel waarbij Van Zon een vriendin zou hebben meegelokt naar Tripoli. De vrouw stelt dat ze daar is verkracht door de zoon van de toenmalige Libische dictator Kadaffi. Justitie seponeerde beide zaken. 
</doc>
<doc id="745" genre="news" gender="?">
Gemeenteraadsverkiezingen. Veel vroege vogels in Tremelo.
  Tremelo - In koerstenue, met de hond op weg voor de ochtendwandeling of snel nog voor er naar de voetbalwedstrijd moet worden gereden, met de voetbalzakken in de koffer. Heel wat mensen hadden in Tremelo een goede reden om hun stem extra vroeg uit te brengen. Met de verwachte file tot gevolg. Ook in Baal moest er een tijdje worden aangeschoven, daar bleek een defecte stemcomputer de schuldige te zijn, waardoor de technische hersteldienst diende langs te komen. En wat beide stemlokalen gemeen hadden, waren de lokale politici die elkaar in groepjes steun verleenden. Want voor iedereen breken nu toch wel heel zenuwslopende uren aan. Maar het slimste waren toch wel de jongens van Chiro Tremelo. Zij hadden post gevat aan beide stemlokalen om er pralines ten voordele van hun buitenlandse reis te verkopen. Goed gezien van die mannen.
</doc>
<doc id="746" genre="news" gender="?">
Doden en tientallen gewonden bij treinongeluk in Marokko
 De sneltrein was dinsdagmiddag onderweg van Rabat naar Kénitra. Er zijn ook zeker tachtig gewonden gevallen. Bij een treinongeluk nabij de Marokkaanse stad Rabat zijn dinsdag zeker zes mensen omgekomen, volgens internationale persbureaus. De ministeries van Transport en Binnenlandse Zaken melden dat ruim tachtig gewonden zijn gevallen, van wie zeven zwaar gewond zijn. Lokale autoriteiten van de plaats Bouknadel, waar het ongeluk gebeurde, verwachten dat het dodental verder oploopt. In een verklaring van de Marokkaanse overheid staat dat de koning van Marokko, Mohammed VI, de ministeries heeft opgedragen de gewonden naar het militair ziekenhuis te sturen. De koning zal ook de begrafeniskosten van de slachtoffers betalen. De nationale spoorwegmaatschappij ONCF heeft nog geen verklaring gegeven voor het ongeluk. Een woordvoerder zei dinsdagmiddag dat het bedrijf een onderzoek is gestart. Volgens de nationale persdienst MAP ontspoorde de sneltrein, die van Rabat onderweg was naar het Kénitra in het noorden. Het ongeluk gebeurde aan het einde van de ochtend. Op beelden die door de lokale zenders worden uitgezonden en op sociale media zijn geplaatst is te zien dat sommige van de treinstellen zijn omgeslagen; ruiten zijn verbrijzeld en er is ook veel verwrongen staal te zien. De website Morocco World News deelde via Facebook een video over de aanwezige hulpverleners. URGENT Une source proche du dossier confirme le décès de 4 personnes à https://t.co/v3ZaS1Hrz5 dans l'accident ferroviaire de #Bouknadel  pic.twitter.com/ZNrm77H7Ko — 2M.ma (@2MInteractive) October 16, 2018
</doc>
<doc id="747" genre="news" gender="?">
Zij waren pioniers  in een  mannenwereld
 Vrouwelijke artsen  De Vereniging van Nederlandse Vrouwelijke Artsen bestaat 85 jaar. In 1927 werd de eerste vrouwelijke hoogleraar Geneeskunde benoemd. Er werkten toen 175 vrouwelijke artsen in Nederland, 5 procent van het totaal in die tijd. Nu is dat meer dan de helft. Twee vrouwen van in de tachtig vertellen over een leven als arts, moeder en vrouw. Riet Ansink (87) was van haar 49ste tot haar 60ste dé bacterioloog voor drie ziekenhuizen in Amsterdam. Ja, ze werd wel ‘zuster’ genoemd door patiënten, al was ze het hoofd van de afdeling microbiologie. Maar dat vond ze niet erg. „Ik voelde me altijd op waarde geschat. Van discriminatie heb ik nooit iets gemerkt.” Het was een zwaar vak, zeker voor iemand die er op haar 49ste mee begon. Ze werd bij nacht en ontij opgepiept om een bacterie te komen beoordelen. Dan weer in het Emma Kinderziekenhuis, dan weer in het Sint Lucas Andreas ziekehuis of het Burgerziekenhuis. Soms ook op Schiphol, als er een reiziger met hoge koorts aankwam. „Ik kende alle telefooncellen in de stad en had altijd kwartjes op zak om te kunnen bellen. Je werd opgepiept en moest dan het ziekenhuis bellen.” De carrière van haar man, neuroloog, ging vóór haar loopbaan. Dat sprak vanzelf in de jaren vijftig. Ansink leerde haar man kennen tijdens de studie geneeskunde. Ze trouwden twee maanden na haar afstuderen. Ze kregen al snel kinderen, vier in totaal. „Ik werkte een paar uur per week op de EHBO. Ik vond dat leuk, naast het moederschap. Hij werkte fulltime met een praktijk aan huis. Wij dachten toen niet: Je moet nét zo veel kansen krijgen als je man. Dat kwam niet in ons op. Wanneer ik werkte, pasten stagiaires van de huishoudschool op de kinderen. Mijn moeder gaf daar les. Dat ging prima.” Toch was ze een uitzondering, als werkende moeder. „De moeders van andere kinderen op het schoolplein waren huisvrouw. Ze keken ook altijd een beetje naar mijn kinderen met een blik van ‘die zullen wel worden verwaarloosd’. Maar ik hield me niet bezig met andere moeders, ik had er geen tijd voor. Zo wás het gewoon bij ons: mama werkte ook.” Pas op haar 45ste, toen de kinderen groot waren, specialiseerde ze zich als microbioloog. „Mijn man heeft me altijd gestimuleerd.” Hun beider moeders waren werkende vrouwen, weduwes. Vandaar, vermoedt Ansink, dat zij én haar man het vanzelfsprekend vonden dat ze ook zou werken. Het grote verschil met de vele jonge vrouwelijke artsen nu, zegt ze, is dat zij aan minder eisen hoefde te voldoen toen ze jong was. Als je nu je punten niet haalt in de opleiding, vlieg je er zo uit. Dan is kinderen erbij krijgen, zoals mijn generatie wel deed, bijna onmogelijk.” Wat ze ook deden, in Ansinks tijd, was veel thuis zijn. Niet uitgaan, of reizen. „We waren honkvast. Pas na ons pensioen zijn mijn man en ik gaan reizen.” Corrie Hermann (86): “Als een kind ziek was, kwam het niet in ons op om de vader een dag thuis te laten blijven.” Foto Lotte Schrander  In de jaren vijftig, tijdens haar stages in ziekenhuizen, waren er weleens patiënten die niet door een vrouw behandeld wilden worden. Nu hoort Corrie Hermann (86) van jonge vrouwelijke artsen het tegenovergestelde: dat sommige patiënten juist líéver een vrouw aan het bed hebben staan. Dan voelen ze zich meer op hun gemak. Hermann werd in 1959 lid van de Vereniging Nederlandse Vrouwelijke Artsen, een soort „tegenhanger voor het old boys network” in de medische stand destijds. Hermann: „We vormden een netwerk, hielpen elkaar aan informatie over banen en steunden elkaar.” Inmiddels komt ze er vooral voor de gezelligheid; vrouwelijke artsen zijn nu in de meerderheid. Ze wil niet als pionier worden bestempeld, al is ze dat wel een beetje. Tijdens haar studie, die begon in 1950 in Utrecht, werd ze lid van Unitas, een ‘gemengde studentenvereniging’. Maar van de honderd nieuwe leden waren er vijf meisjes. „Daar keek ik wel even van op.” Haar ouders en zij vonden het vanzelfsprekend dat zij, als meisje, zou gaan studeren. Haar man leerde ze kennen tijdens de studie geneeskunde. Hij werd internist, zij werd jeugdarts bij het consultatiebureau. „Mijn werk was in deeltijd te doen, waardoor ik het kon combineren met het moederschap.” Ze kregen vier kinderen – twee tijdens de studie en twee daarna. De carrière van haar man ging lijnrecht omhoog; die van haar niet. „Dat kon voor een vrouw in die tijd alleen als je ongetrouwd bleef.” Wie trouwde, verloor haar baan. Maar Hermann heeft zich nooit een seconde verveeld. Ze gaf les aan de huishoudschool, was jeugdarts en vond later een baan als toets-ontwikkelaar bij Cito in Arnhem, nadat haar man in het Arnhemse ziekenhuis was gaan werken. Veel later, in 1984, promoveerde ze op de zwakke beroepspositie van de vrouw. Haar conclusie was dat slechts één factor de vrouw belemmerde in haar opmars: kinderen krijgen. „En dát is in Nederland nog steeds een beetje zo”, constateert Hermann. Tenzij de vader deelt in de opvoed- en huishoudelijke taken. „Er is ook een hoop verbeterd. Als een kind ziek was, kwam het niet in ons op om de vader een dag thuis te laten blijven. Nu gebeurt dat in veel gezinnen wel.” In de jaren tachtig ging ze zelf fulltime werken, na haar echtscheiding. Ze werd directeur van de GGD in Castricum en bleef dat tien jaar lang. Had ze nooit moeite met de hiërarchische verhoudingen in de zorg? „Nee, de hiërarchie is nodig omdat artsen een grote verantwoordelijkheid hebben. Je neemt soms beslissingen over leven en dood. Je wilt geen fouten maken.” Eén inschattingsfout die ze zelf maakte, is haar altijd bijgebleven. Een bekende zwerver uit Castricum lag dronken op de stoep bij een huisarts. De huisarts had de politie gebeld – „hij is weer dronken” – die hem meenam. Hermann moest, zoals gebruikelijk, de arrestant bekijken. Hij had een buil op zijn hoofd, maar verder leek er weinig aan de hand. Hij is die nacht overleden in de cel en bleek een hersenbloeding te hebben gehad. „Ik had dat niet geconstateerd.” Ze heeft zich er lang slecht over gevoeld. Na haar pensioen werd Hermann gevraagd door Paul Rosenmöller om zich te kandideren voor de Tweede Kamer; ze was lid van GroenLinks. Tot haar grote verbazing kwam ze erin, tegelijk met debutant Femke Halsema. „Ik weet nog dat ik de eerste dagen voorzichtig om me heen keek. Maar Halsema niet hoor. Ze stapte meteen achter de microfoon en ging allemaal vragen stellen aan Wim Kok. Zo mooi dat ze nu de eerste vrouwelijke burgemeester van Amsterdam is.”
</doc>
<doc id="748" genre="news" gender="?">
Man Nobelprijs-jurylid veroordeeld tot twee jaar cel voor verkrachting
 Aantijgingen van sekskueel wangedrag leidden tot een crisis binnen het Zweedse Nobelcomité. Arnault is getrouwd met een van de juryleden van de Nobelprijs voor Literatuur. De Frans-Zweedse fotograaf Jean-Claude Arnault is maandag veroordeeld tot twee jaar gevangenisstraf voor de verkrachting van een vrouw in 2011. Ook moet hij 115.000 dollar schadevergoeding aan haar betalen. Geruchten over seksueel wangedrag door Arnault, de echtgenoot van een jurylid van de Nobelprijs voor Literatuur, leidden eerder dit jaar tot een crisis binnen het Zweedse Nobelcomité. Vorig jaar november kwam Arnault in opspraak toen achttien vrouwen hem in de Zweedse krant Dagens Nyheter beschuldigden van seksueel wangedrag. Hij zou hen hebben aangerand of verkracht. Arnault is getrouwd met Katarina Frostenson, jurylid van de Nobelprijs voor Literatuur. Ook had hij zelf nauwe banden met de Zweedse Academie, die jaarlijks de beste literator ter wereld aanwijst. Arnault ontving onder meer financiële steun voor culturele projecten van het instituut. Naar aanleiding van het schandaal besloot de Zweedse Academie de Nobelprijs voor Literatuur dit jaar niet uit te reiken. Ook stapten meerdere juryleden op, onder wie Frostenson. Dit is hoogst ongebruikelijk, omdat leden van de jury normaal gesproken voor het leven benoemd worden. Ook juryvoorzitter Sara Danius legde haar functie neer. Arnault kwam al eerder in opspraak toen bleek dat hij jarenlang de namen van winnaars van de Nobelprijs had gelekt . Zijn vertrouwelingen konden de gevoelige informatie gebruiken in gokkantoren. De fotograaf heeft de aantijgingen altijd ontkend. Eerder zei hij dat hij in hoger beroep zou gaan als hij veroordeeld zou worden. De veroordeling van Arnault komt op een bijzonder moment: later deze maandag zal de eerste Nobelprijs uitgereikt worden.
</doc>
<doc id="749" genre="news" gender="?">
Leven na partnerruil: ’Theo heeft meer respect voor me’
 Voor een nieuw seizoen Jouw vrouw, mijn vrouw liet de vijftigjarige Lia man en puberdochter vier dagen lang achter met de 27-jarige Tanita. De ervaring heeft een grote impact op haar gezin gehad. „Theo heeft meer respect voor me gekregen.” 
</doc>
<doc id="750" genre="news" gender="?">
’Huisdier goede reden om je bed uit te komen’
 De relatie met een huisdier is in veel gevallen hechter dan met de directe collega of de gemiddelde Facebookvriend. Deskundigen merken dat mensen door toenemende eenzaamheid meer waarde toekennen aan hun honden, katten en konijnen en niet alleen op dierendag. Via sociale media hebben we 800 vrienden op Facebook en honderden volgers op Instagram. Maar ondertussen voelt één op de drie Nederlanders zich met enige regelmaat eenzaam, blijkt uit cijfers van samenwerkingsverband tegen eenzaamheid Coalitie Erbij. „Die Facebookvriend komt niet op schoot zitten, of knuffelen in bed”, zegt psycholoog Nienke Endenburg. De partner is niet lief, de collega doet zijn werk niet goed en vrienden zijn niet geïnteresseerd. De enige die dan altijd klaarstaat, lief kijkt en troost, is de hond. En een hond zal nooit zuchten als hetzelfde verhaal voor de tiende keer wordt verteld. Van alle baasjes praat 90 procent met hun huisdier, vertelt Endenburg. Ze deed onderzoek en vond uit dat driekwart van de baasjes ook veronderstelt dat hun huisdier hun snapt. „Wanneer een dier je alleen al aankijkt, kun je het gevoel hebben begrepen te worden. En dat is ongelofelijk belangrijk”, zegt Endenburg. „Het helpt tegen depressies en mensen met huisdieren plegen minder vaak suïcide.” En dan is er nog het knuffelhormoon oxytocine. Dat wordt aangemaakt als baasjes hun dieren aaien. Endenburg: „Daardoor dalen stresslevels. Zo wordt het huisdier een reden om uit bed te komen ’s ochtends.” Dierenarts Paul Overgaauw merkt in zijn praktijk vaker dan vroeger dat mensen hun huisdier zelfs als een kind beschouwen. „Veel vaker hoor ik cliënten zeggen: „Als je mensen leert kennen, ga je de dieren waarderen.” Ook op medisch gebied gaan huisdierbezitters steeds verder. Door dierenverzekeringen gaan meer baasjes een operatie voor hun huisdier aan, vertelt Overgaauw. „En de techniek heeft niet stilgestaan, waardoor operaties veiliger zijn geworden. Chemotherapie voor dieren is allang niet meer ongewoon.” Hij heeft wel een waarschuwing. Dieren zouden niet te veel als mensen moeten worden behandeld, benadrukt de dierenarts. „Het blijft een dier. Laat hem in zijn waarde. We moeten niet hun vachten verven, of ze aankleden. Dat is niet in hun belang.” 
</doc>
<doc id="751" genre="news" gender="?">
Kiesbar verwent de Gooikse kiezers
  Gooik - Ook in Gooik werd er deze voormiddag gestemd. En die stembusgang verliep zonder veel problemen. Voor het eerst werd er op de parking voor het gemeente een Kies-bar geopend door Koenraad Godeau. Iedereen die ging stemmen kon er terecht voor een koffie of een ander drankje
</doc>
<doc id="752" genre="news" gender="?">
Gemeente plaatst bladkorven voor bomen op openbaar domein
  Haacht - Vanaf midden oktober worden er bladkorven geplaatst op een twaalftal locaties in Haacht waar er veel bomen op het openbaar domein staan. De bladkorven zijn bedoeld om bladeren te verzamelen die afkomstig zijn van bomen die op het openbaar domein staan. Het is dus niet de bedoeling om hierin bladeren te verzamelen die afkomstig zijn van bomen die in tuinen staan. Bladeren kan men naar het recyclagepark brengen. Men betaalt hiervoor 0,18 euro/kg.
</doc>
<doc id="753" genre="news" gender="?">
Wafeltjes voor kinderen in Oeganda
  Tremelo - Via de vzw Kids for Uganda verlenen Stef De Feyter en zijn gezin al vele jaren steun aan de kinderen Oeganda. Met de verkoop van wafeltjes hopen ze enkele projecten nog verder te kunnen ontwikkelen. Tijdens de zomer van 2001 was Hilde Walraevens (lerares Biologie) in Oeganda. Ze werd er geconfronteerd met de problematiek van de kindsoldaatjes in Noord-Oeganda. Eens terug in België werkte ze een project uit, dat ze voorlegde aan de directie van het KA Zaventem, waar Hilde les geeft. Intussen zijn we 17 jaar verder, werd er een vzw, Kids for Uganda, opgericht en werden tal van projecten gerealiseerd. Van de bouw van een kleuterschool voor 150 kindjes en van een basisschool voor 450 kindjes, de bouw van 6 slaapzalen voor internaatkinderen van 8 lerarenwoningen, de restauratie van een ziekenhuis, de sponsoring van schoolgeld voor jaarlijks 190 kindjes tot de ontwikkeling van tal van vaardigheden nodig voor het dagelijkse leven. "In ons landbouwproject leren we de kinderen hoe ze de lokale gewassen kunnen optimaal telen en oogsten", verduidelijkt Stef. "We hebben nieuwe financieel middelen nodig voor de aanleg van tussen-percelen om zo de erosie te beperken. Matoke, mais en bonen zijn de belangrijkste voedingsbronnen voor hen. Voor de aankoop van extra planten en zaaigoed zal de opbrengst van de wafelverkoop een extra boost geven." Daarnaast werd op school een naaiatelier ingericht waar de kinderen leren omgaan met naaimachines zodat ze in staat zijn om later hun eigen kleding te maken. "De school uniformen worden reeds op school gemaakt", aldus nog Stef. "Bij koudere dagen willen we de kinderen ook voorzien van een trui in de kleuren van het school uniform. De opbrengst zal dan ook gebruikt worden voor de aankoop van een breimachine." Wie Stef en de vzw wil steunen door wafeltjes, appelcake of een kalender aan te kopen kan dit doen door een mail te sturen naar stef@uganda.be    
</doc>
<doc id="754" genre="news" gender="?">
Groeiend aantal zij-instromer op school
 Krommenie - Er zit een forse groei in het aantal zij-instromers in het basisonderwijs. Vorig jaar zegden 60 mannen en vrouwen hun baan op om zij-instromer te worden, tegen 353 enthousiastelingen dit jaar. Een strenge voorselectie om de verkorte pabo-studie in combinatie met werk te mogen volgen gaat daaraan vooraf. 
</doc>
<doc id="755" genre="news" gender="?">
Gooik Mondiaal pakt uit met Wereldweek
  Gooik - Gooik Mondiaal organiseert opnieuw een Wereldweek in Gooik met tal van activiteiten die de blik op de wereld verruimen. Zaterdag 3 november trapt een kooknamiddag voor kinderen in zaal Familia de Wereldweek af. De hele week lang blijft de liefde door de maag gaan en kan aanschuiven aan tafel bij Gooikenaren met buitenlandse roots die gerechten uit hun thuisland maken. Inschrijven vooraf is nodig en kost 5 euro. Op zondag 4 november maakt Gooik Mondiaal een uitstap naar Mechelen waar onder meer een bezoek aan de Dossin-kazerne is gepland. Woensdag 7 november komt Assita Kanko spreken in De Cam met harde cijfers over de rol van vrouwen in de maatschappij. Donderdag 8 november staat de film Zagros geprogrammeerd in de cultuurschuur De Cam. Vrijdag 9 november wordt de Wereldweek afgesloten met een Soiree Mondial in het jeugdhuis. Om 21 uur is er een dansworkshop en om 22 uur een optreden van Shman Festival uit Halle.
</doc>
<doc id="756" genre="news" gender="?">
Een rollercoaster van avontuurlijke groentegerechten  – hulde!
 Nieuwe vegetarische of veganistische restaurants bekijken we met een gezonde dosis argwaan. Vaak komen we van een koude kermis thuis: droge ‘weedburgers’ of falafel, vage en peperdure salades, groenten waarmee nauwelijks iets is gedaan, vleesvervangers – wij houden er niet zo van – en die eeuwige portobello met blauwe kaas. Met enige terughoudendheid stapten we dan ook binnen bij Yerba, een sobere pijpenla naast Le Garage, waar voorheen het rode, theatrale en uitbundige En Pluche zat, een zaak die we nog steeds een beetje missen. Yerba is ‘ a plant based ’ restaurant, de focus ligt op vegetarisch en veganistisch eten én drinken, want zelfs bij de wijn staat of ie natuurwijn, biologisch of vegan is. Vegan wijn? Bij die wijn worden geen dierlijke ingrediënten als vislijm of eiwit gebruikt in het vinificatieproces. En ja, vegan kaas hebben ze ook. Op de menukaart staan drie rubrieken, waaruit je een drie- tot en met zesgangendiner samenstelt (34 tot 49 euro) waarbij altijd een dessert zit. Dat laatste lijkt dwingend, maar is geen straf, want – om de finale meteen weg te geven – Yerba’s invulling van patisserie is alles wat je niet verwacht. Sfeer sobere, lichte pijpenla zonder opsmuk Eten vegetarisch, veganistisch, omnivoor, ook veganistische kaas en wijn, maar wél met de mogelijkheid vlees of vis te kiezen Prijs 136 euro voor 4 gangen voor twee, inclusief wijn (wijnen prijzig, vanaf 35 euro) Ruysdaelstraat 48, Amsterdam www.yerbabar.com Tekst en uitleg bij de kaart laat trouwens wel even op zich wachten, we zijn in eerste instantie de weg een beetje kwijt. Wij nemen vier gangen (44,-) en een fles rode Australische wijn (Farm Hand Shiraz Monash Valley, 47,50); de één kiest voor een vegetarisch menu en de ander wil juist wel een beetje vis en vlees – daar hoef je trouwens niets voor bij te betalen. Na de amuse van goed brood en humus van tuinbonen (fava), komen we in een rollercoaster van avontuurlijke gerechten terecht, die wonderwel goed in evenwicht zijn. Het begint met een gravlax van rode biet met gel van vermouth – sterk van smaak –, een meringue van biet en hazelnoot... zuur, crunchy en umami tegelijk. Voor de ander zijn er geroosterde, rauwe spruitjes, klein en krokant, met een ingekookte ajo blanco – een Spaanse koude knoflook/amandelsoep –, gefermenteerde aardpeer en een mootje kabeljauw, gekonfijt met citroen. Dan volgt een gekonfijte aardappel met geroosterde patisson, een kleine pompoensoort, umeboshi (gezouten Japanse pruimen) en een sojaglazuur met sinaasappel… niet bepaald iets dat je zomaar verzint en hier is echt nagedacht over de verhouding tussen een ‘gewone’ aardappel en een paar smaakknallers. De ander zet zijn tanden in börek, een sigaar van filodeeg die gevuld is met aardappelen en spinazie en waarbij een romanesco en een hangop met een zurig Iraans besje komt. Op verzoek komt er merguez van ree en wildzwijn bij, een lekker pittig worstje. Het is duidelijk dat de chef, eerder kok bij Wilde Zwijnen, niet alleen van de smaak maar ook van de structuur is, hij is zich bewust van – nu volgt een rotwoord – ‘het mondgevoel’. Bij wat we uiteindelijk beschouwen als de hoofdgerechten, lijkt diezelfde chef wat terug te vallen: de kroket van paddenstoelen en haver is droog, en daar kan ook die royale, pittige vadouvan (kerrieachtig kruidenmengsel) niets aan veranderen. De aardappelgnocchi met gefrituurde cavolo nero en zwarte tahini en aubergine komt met huisgemaakte vegan kruidenkaas, het is een vol en warm gerecht waarmee de herfst lekker wordt ingeluid. De lichte twijfel die gezaaid is na de paddenstoelenkroket wordt weggevaagd door de desserts: een chili kokoskurkumasorbet – kunt u het nog volgen? – met gefermenteerde ananas en passievrucht, zo pittig dat het ananasdrankje, tepache, de tong moet redden… jeetje, niet voor gevoelige types. In de chocolabrownie en -mousse – van tofu, geen ei en room – wordt precies het diep verleidelijke van donkere chocola bereikt, met als uitsmijter honeycomb , een krokante honingraat maar dan van agavesiroop. Het is gedurfd en valt te prijzen dat Yerba dit avontuur aangaat. Het avontuur van een verfijnd en creatief groenterestaurant in een tijd en stad waarin vooral gemak de mens dient. Hulde!
</doc>
<doc id="757" genre="news" gender="?">
Beste zwerkballers en hun bezem van Europa strijken volgend jaar neer in Harelbeke
  Harelbeke -  In mei 2019 zakken meer dan 500 zwerkbalspelers uit heel Europa af naar het Forestierstadion in Harelbeke. Want op 11 en 12 mei vindt daar het Europees kampioenschap Zwerkbal plaats.  In mei 2019 zakken meer dan 500 zwerkbalspelers uit heel Europa af naar het Forestierstadion in Harelbeke. Want op 11 en 12 mei vindt daar het Europees kampioenschap Zwerkbal plaats. Zwerkbal? Wie nog nooit een Harry Potterfilm zag, hoort het waarschijnlijk in Keulen donderen. Alle anderen weten dat Zwerkbal de sport is die door Harry Potter en zijn schoolmakkers wordt gespeeld. Op bezems zweven ze door de lucht, proberen ze te scoren met een ‘slurk’ en gaan ze op zoek naar de gouden snaai. Het gezweef laten de Europese zwerkbalspelers achterwege, maar al de rest blijft wel overeind. België telt acht zwerkbalteams, Europa kent er in totaal 32, uit 9 verschillende landen. Sinds kort heeft ook Kortrijk een eigen zwerkbalploeg, waardoor er een link is met de regio en het EK dus naar Zuid-West-Vlaanderen komt. “We kiezen voor Harelbeke omdat de stad ervaring heeft met het organiseren van grote sportevenementen”, zegt Laurens Grinwis van de Belgische Quidditch Federatie, die het Zwerkbal in ons land organiseert. “We kunnen het toernooi gemakkelijk organiseren in het Forestiersstadion, want de velden zijn groot genoeg”, vult Felix Linsmeier eraan toe. De organisatoren hopen met het toernooi de sport ook populairder te maken in de regio, nu eerder dit jaar een ploeg werd opgericht in Kortrijk. “We hopen met dit toernooi op deze plaats de interesse voor de sport in West-Vlaanderen te laten groeien”, zegt Grinwis. Champions League Op het toernooi wordt het, zoals op elk sportief kampioenschap, uitkijken naar Frankrijk en Duitsland, want dit kampioenschap is zowat de Champions League van het zwerkbal. “Het gaat om 32 teams die in eerste divisie spelen, dat zijn de allerbeste teams. De tweede divisie heeft ook een eigen kampioenschap maar dat vindt niet plaats in België. Sowieso komt ook het Belgische Antwerp Quidditch aan de beurt, welke drie andere teams mogen meedoen, moet nog duidelijk worden op een kwalificatiematch in Gent volgende maand. Het is bovendien niet de eerste keer dat het toernooi in België wordt georganiseerd. In 2017 was Mechelen gaststad, in 2014 was Brussel aan de beurt.
</doc>
<doc id="758" genre="news" gender="?">
Is ‘goed’ snoep nou écht gezonder?
 Lekkernij Er ligt steeds meer ‘goed’ snoep in de schappen van de supermarkt. Maar is dat nou echt veel gezonder? „Behalve calorieën zit er niets in.” Zeven kinderen tussen de 4 en 10 jaar oud hebben zich op het strand van Katwijk verzameld rond een picknicktafel. De lunch is voorbij, nu mogen ze voor NRC snoep proeven, ‘verantwoorder’ snoep. Het lijkt op lekkers dat ze kennen: gummibeertjes, colaflesjes, smarties en zoetzure matjes. Anders dan snoep van Haribo en Nestlé, die de originele versies van dit snoepgoed maken, zitten er geen toegevoegde suikers in, geen synthetische kleur- en smaakstoffen, geen dierlijke gelatine. Vinden kinderen dit net zo lekker als ander snoep? Hoe zorgt u ervoor dat uw kind niet te veel snoept?  Onderaan dit artikel kunnen abonnees reageren. Hier vindt u meer over reageren op NRC.nl . De colaflesjes krijgen een 10. Over de gummibeertjes zegt Hugo (7): „Het beertje gaat snel stuk als je erop bijt, dat klopt niet.” Gummibeertjes van Haribo hebben inderdaad een andere bite, meer gummy. Maar de smaak van deze ‘onbekende’ vinden alle kinderen goed. Van de matjes gaan de meesten iets minder juichen, de smaak lijkt te veel op rozijnen of ontbijtkoek, zeggen ze. De vrolijk gekleurde smarties vinden ze nauwelijks te onderscheiden van de originele van Nestlé. Mees (9): „Zijn deze anders dan?” De zes vaders en moeders proeven ook. Ze zijn unaniem: als de kinderen dit snoep prima vinden, geven ze liever dit. Want dit snoep is minder slecht, toch? Wie in het snoepschap van de supermarkt en de biologische winkel kijkt, zal het opvallen: veel nieuwe merken die claimen verantwoorder te zijn dan het snoep dat we al jaren kennen. Om die indruk te wekken althans, staat op de verpakking bijvoorbeeld: ‘geen toegevoegde suikers’ en ‘vrij van E-nummers’. Fruityoyo’s van het merk Bear uit het Verenigd Koninkrijk (te krijgen bij Jumbo en Albert Heijn), Matties (ambachtelijke rolletjes van 100 procent fruit), aardbei- en dropveters van Leev (gemaakt van diksap). Food2Smile uit Amersfoort maakt onder meer gekleurde chocosmiles (‘smarties’), colaflesjes, gummibeertjes, lolly’s en marshmallows. We lichten er twee uit voor een vergelijking. De chocosmiles kosten 2,49 euro per zakje van 100 gram en bevatten 391 calorieën per 100 gram. Een koker Smarties van Nestlé bevat 130 gram en kost 1,25 euro, 478 calorieën per 100 gram. Gummibeertjes van Food2Smile: 1,49 euro per zakje van 100 gram, 204 kcal. Goudberen van Haribo: 1,34 euro voor 250 gram, 343 kcal. Minder calorieën dan regulier snoep, maar in vergelijking met andere tussendoortjes als een banaan (95 kcal per 100 g) en een rijstwafel (25 kcal) nog altijd ongezonder. Food2Smile-oprichter Miriam Bouwens kreeg als voedingscoach in haar praktijk veel te maken met kinderen die te zwaar zijn. „Ik ontwikkelde een afvalmethode voor kinderen met obesitas, maar wilde meer doen dan dat. Kinderen moeten af en toe kunnen snoepen zonder dik te worden.” Dat klinkt alsof je van dit snoep niet dik wordt als je er te veel van eet. Op hoe dat zit komen we later terug, eerst haar verhaal over het ontwikkelen ervan. Met een appel of een gedroogd abrikoosje kom je niet weg bij kinderen Miriam Bouwens,Food2Smile In de supermarkt, de Ekoplaza en de reformwinkel vond ze weinig „goed snoep”. „Grote merken pronken met een snoepje met 30 procent minder suiker, maar gebruiken de kunstmatige zoetstof aspartaam. Ik vind dat troep. En bij Ekoplaza is het snoep met biologische rietsuiker, wat nog steeds gewoon suiker is, het klinkt alleen beter. Ik wilde bewijzen dat snoep geen suikerbom hoeft te zijn.” Ze besloot zelf snoep te ontwikkelen. Bij verschillende fabrieken legde ze haar wensen op tafel: natuurlijke kleurstoffen, beertjes zonder dierlijke gelatine en E-nummers, chips van half aardappel en half soja. Voor Bouwens was ook de vorm belangrijk. Gummisnoepjes in de vorm van raketten wilde ze niet: „Het móét eruit zien als het bekende snoepje, dat herkennen kinderen. Alleen ouders en school weten: dit is minder ongezond.” Over het gebruik van die vormen heeft ze geen gedoe gehad met Haribo of Nestlé. Enkele snoepjes van Food2Smile. Foto NRC  Astrid Postma is expert voeding & gezondheid bij het Voedingscentrum. Op verzoek bekijkt ze de producten van Bouwens. Is het gezonder dan Haribo? „Dat valt tegen”, zegt ze over de beertjes en colaflesjes. „Suiker is vervangen door polyolen, zoetstoffen die niet worden opgenomen in de dunne darm en daarom minder calorieën afgeven. Gewone colaflesjes bevatten 340 calorieën per 100 gram, die van Food2Smile 205 per 100 gram. Dat scheelt wel iets, maar behalve calorieën zit er verder niets in, het blijft snoep.” Ja, zegt Bouwens, als je écht gezond wil snoepen, moet je een appel nemen of misschien een gedroogd abrikoosje. „Maar daar kom je niet mee weg bij kinderen. Zij willen iets lekkers uit een krakend zakje dat eruit ziet als snoep en smaakt naar snoep.” Zij zet daarom in op „portiecontrole”: zakjes van 100 gram en nog kleinere zakjes in automaten op scholen. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. In Rotterdam maakt Elze Schaap (36) ‘snoep zonder troep’. Matties zijn rolletjes van gedroogd fruit, met de hand gemaakt in haar productiekeuken aan de Maas. Toen haar zoontje vier werd, moest ze een gezonde traktatie verzinnen. Satéprikkers met fruit en doosjes rozijnen waren al zo vaak voorbijgekomen, Schaap wilde iets anders maken. Ze stopte appels, peren en mango’s in de blender en streek de puree uit over een bakplaat die thuis zestien uur haar kleine droogoven in ging. Daarna sneed ze het in stroken en rolde deze op. Het proces van mango tot matje duurt 24 uur. Op school was het een succes, later stond ze met haar matjes op lokale markten. Sinds juni 2017 ligt haar product ook in winkels, vorig jaar had ze nog twintig verkooppunten, nu vijftig in Nederland en België. De rolletjes zijn wel prijzig: 3,50 euro voor een zakje met 3 stuks. „Ik kan het niet goedkoper”, zegt Schaap, door hoge kosten voor arbeid en ingrediënten. „Maar mensen die het begrijpen, hebben het ervoor over. En ik vind ook: we geven een fortuin uit aan kleren en audio, maar wat we in ons lichaam stoppen moet goedkoop zijn. Dat is toch raar?” Haar ambitie is van 4.000 Matties per maand naar 30.000 te gaan. De Matties van. Foto NRC Met de Matties is niet zoveel mis, zegt Postma van het Voedingscentrum. „Als het fruit gedroogd is zonder toevoegingen, past het in de Schijf van Vijf. Net zoals rozijntjes, die zijn alleen maar gedroogd en hebben zelfs nog wat vezel.” Maar ook gedroogd fruit moet je niet de hele dag eten, zegt ze, als je een appel droogt, blijven er vrijwel alleen maar fruitsuikers over. De meeste vitamines, mineralen en vezels verdwijnen. In plaats van op zoek te gaan naar ‘goed snoep’ kunnen ouders beter aandacht besteden aan de regels en opvoeding rond snoep, zegt Postma. „Voor een kind is het belangrijker dat ouders niet te veel geven, consequent en duidelijk zijn over hoe je omgaat met snoep.” Waarom is dit toch zo moeilijk voor ouders? Postma: „Er is op steeds meer plekken confrontatie met snoep – speelparadijzen, het zwembad, reclame online. En er wordt meer gevierd, vroeger alleen de verjaardag, Sinterklaas en Kerst, nu ook Halloween, Pasen, zwemdiploma’s, het weekend. Als ouder moet je dus vaker nee zeggen.” En nee zeggen, dat vinden we niet leuk. Bouwens herinnert zich een moeder met een zoon met overgewicht in haar praktijk. Ze bespraken wat het jongetje drinkt bij de lunch en het avondeten. Sapjes, limonade, prik. „Waarom geen water?” vroeg Bouwens. „Dat vind ik zielig”, zei de moeder. Het ongeloof is nu nog te zien op Bouwens’ gezicht: „Dat is het beste wat je je kind kunt geven en dat vinden ouders dan zielig. Daar snap ik niks van.” Postma: „Steeds nee zeggen is lastig en dan komt de optie om gezonder snoep te geven voorbij. Ouders denken: ‘dan doe ik tenminste nog iets goed’ – ik snap die gedachte, maar uit onderzoek blijkt dat het beter is de hoeveelheid snoep te beperken, wat voor snoep het ook is. Nee is nee, dat moeten kinderen tot twaalf jaar goed leren, daar hebben ze de rest van hun leven iets aan.” Wat Postma „misleidend en verwarrend” vindt aan de producten van Food2Smile zijn claims die erop staan: lactosevrij en glutenvrij op de marshmallows bijvoorbeeld. „Dat zijn marshmallows altijd. En gummibeertjes zijn altijd lactosevrij. Door dit op de verpakking te zetten, zet je ouders op een verkeerd spoor.” De kinderen op het strand maakt het in elk geval niets uit wat er op de verpakking staat. Mees (9) over de colaflesjes: „Dit is gewoon snoep.” Suze (6) vraagt of de gummibeertjes echt op zijn. En na een Mattie zegt Hugo (7): „Deze zijn lekker, ik wil er nog één!” Kinderen zouden minder moeten snoepen , zegt Astrid Postma, expert voeding & gezondheid bij het Voedingscentrum. Maar hoe krijg je dat als ouder voor elkaar? Postma geeft een paar tips: Zet de verleiding niet zichtbaar in beeld : geen glazen pot met koekjes of drop op het aanrecht. Berg de snoep liever op in een kas t, en dan niet de kast waar ook de pindakaas staat, maar een kast die je minder gebruikt. Gooi bij snoep met wikkels, zoals Celebrations en Napoleon-zuurtjes, de wikkels niet meteen weg . Als je de papiertjes laat liggen, zie je hoeveel je er hebt gegeten.
</doc>
<doc id="759" genre="news" gender="?">
’Huisdier goede reden om je bed uit te komen’
 De relatie met een huisdier is in veel gevallen hechter dan met de directe collega of de gemiddelde Facebookvriend. Deskundigen merken dat mensen door toenemende eenzaamheid meer waarde toekennen aan hun honden, katten en konijnen en niet alleen op dierendag. Via sociale media hebben we 800 vrienden op Facebook en honderden volgers op Instagram. Maar ondertussen voelt één op de drie Nederlanders zich met enige regelmaat eenzaam, blijkt uit cijfers van samenwerkingsverband tegen eenzaamheid Coalitie Erbij. „Die Facebookvriend komt niet op schoot zitten, of knuffelen in bed”, zegt psycholoog Nienke Endenburg. De partner is niet lief, de collega doet zijn werk niet goed en vrienden zijn niet geïnteresseerd. De enige die dan altijd klaarstaat, lief kijkt en troost, is de hond. En een hond zal nooit zuchten als hetzelfde verhaal voor de tiende keer wordt verteld. Van alle baasjes praat 90 procent met hun huisdier, vertelt Endenburg. Ze deed onderzoek en vond uit dat driekwart van de baasjes ook veronderstelt dat hun huisdier hun snapt. „Wanneer een dier je alleen al aankijkt, kun je het gevoel hebben begrepen te worden. En dat is ongelofelijk belangrijk”, zegt Endenburg. „Het helpt tegen depressies en mensen met huisdieren plegen minder vaak suïcide.” En dan is er nog het knuffelhormoon oxytocine. Dat wordt aangemaakt als baasjes hun dieren aaien. Endenburg: „Daardoor dalen stresslevels. Zo wordt het huisdier een reden om uit bed te komen ’s ochtends.” Dierenarts Paul Overgaauw merkt in zijn praktijk vaker dan vroeger dat mensen hun huisdier zelfs als een kind beschouwen. „Veel vaker hoor ik cliënten zeggen: „Als je mensen leert kennen, ga je de dieren waarderen.” Ook op medisch gebied gaan huisdierbezitters steeds verder. Door dierenverzekeringen gaan meer baasjes een operatie voor hun huisdier aan, vertelt Overgaauw. „En de techniek heeft niet stilgestaan, waardoor operaties veiliger zijn geworden. Chemotherapie voor dieren is allang niet meer ongewoon.” Hij heeft wel een waarschuwing. Dieren zouden niet te veel als mensen moeten worden behandeld, benadrukt de dierenarts. „Het blijft een dier. Laat hem in zijn waarde. We moeten niet hun vachten verven, of ze aankleden. Dat is niet in hun belang.” 
</doc>
<doc id="760" genre="news" gender="?">
Verlangen, passie en hartstocht
 Knappe, machtige mannen die met rozenblaadjes en diamanten verlovingsringen strooien, hartstochtelijke liefdesnachten en stelletjes die na de nodige dramatiek tóch nog lang en gelukkig leefden: al tientallen jaren zwijmelen wereldwijd miljoenen vrouwen (én ongetwijfeld ook een paar mannen!) weg bij de romannetjes van de Bouquetreeks. Volgende week komt alweer het 4000e exemplaar uit. Dat uiteraard niet significant verschilt van het eerste... 
</doc>
<doc id="761" genre="news" gender="?">
Reveil: Sfeermuziek op Keerbergse begraafplaats op 1 november
  Keerbergen - Schepen van Begraafplaats Wouter Boncquet (CD) roept iedereen op om op 1 november om 17 uur, rond zonsondergang, kaarsjes, lampjes of andere sfeerverlichting mee te brengen naar de Keerbergse begraafplaats. Mary’s Little Lamb zal er in het kader van de 'reveil' voor het derde jaar op rij een akoestische sessie van een half uurtje spelen. De schepen zal zorgen voor een verwarmend en hartversterkend drankje voor de aanwezigen. Enkele studenten muziekmanagement van de PXL hogeschool zullen ook aanwezig zijn met een filmploeg om een documentaire over dit evenement te maken. 
</doc>
<doc id="762" genre="news" gender="?">
Middenschool Keerbergen leert leren
  Keerbergen - GO! middenschool Keerbergen organiseert donderdag 4 oktober een project-dag over “Leren leren”. “Wat een leerling moet kennen, is vaak wel duidelijk. De leerling weet welke bladzijdes uit zijn leerboek aan bod zijn gekomen. Maar hoe neem je die kennis tot je? Hoe pak je het instuderen aan? Hoe onderscheid je de hoofdzaken van de bijzaken? Daar zijn verschillende manieren voor. We overlopen verschillende studiestrategieën en laten de leerling ervaren welke leermethode het best bij hem past. Ook is er aandacht voor het opstellen van een studieplan: wanneer leer ik wat?”, zegt Ann Nuyens, directeur van GO! middenschool Keerbergen. “Donderdag is de kick-off van het project “Leren leren”. Maar gedurende het hele jaar is hier op vaste tijdstippen aandacht voor.” Leren in het middelbaar is anders dan op een basisschool. De leerstof is uitgebreider, het tempo ligt hoger, je moet zelf meer dingen doen en op orde houden. “Als middenschool is het onze taak de 12- tot 14-jarigen zoveel mogelijk te helpen bij een vlotte overgang van basisonderwijs naar secundair onderwijs. De project-dag “Leren leren” kadert hierin. Het geeft de kinderen een houvast voor hun verdere studiejaren.”, aldus nog de directeur. Daarnaast is er donderdag 4 oktober ook aandacht voor de UNESCO-doelstellingen.“De leerlingen leren over de universele idealen van Unesco, zoals duurzaamheid, verdraagzaamheid en democratie", gaat ze verder. "We doen dit aan de hand van een Unesco-bingo en een Unesco-spel dat de leerlingen samen met de klas spelen.” Vorig jaar kreeg GO! campus Keerbergen goedkeuring vanuit Parijs om, als een van de weinige scholen in Vlaanderen, te mogen toetreden tot het UNESCO Associated Schools Project Network, het grootste scholennetwerk ter wereld.
</doc>
<doc id="763" genre="news" gender="?">
Partijbestuur D66 zwakt gevoelige motie partijlid af
 Partijcongres Het landelijk bureau van D66 greep van tevoren in bij een motie die zaterdag wordt ingediend op het partijcongres. Het landelijk bureau van D66 heeft in aanloop naar het partijcongres van zaterdag een motie van een D66-raadslid uit Castricum over de afschaffing van de dividendbelasting flink weten af te zwakken. De partij komt zaterdag bijeen in Den Bosch. Landelijke partijbureaus bemoeien zich wel vaker met moties op congressen, maar dat D66 – waar actieve leden graag volop meediscussiëren – zo sturend optreedt bij een voorstel dat politiek uiterst gevoelig ligt, is opmerkelijk. De afschaffing van de dividendbelasting leidt tot grote weerstand in de achterban van D66. Uit een peiling van EenVandaag bleek al eerder dat zeven op de tien D66-stemmers het een slechte zaak vindt dat de partij afschaffing steunt. Zaterdag worden vier moties over de kwestie in stemming gebracht. In een daarvan werd eerst nog opgeroepen om tegen afschaffing van de dividendbelasting te stemmen. Maar indiener Marcel Steeman, raadslid en oud-wethouder voor D66 in Castricum, zegt tegen NRC dat hij in overleg met de partij zijn voorstel herschreef. Op zaterdagavond 8 september twittert Steeman: „Motie geschreven voor #congres108 van @D66 tegen afschaffing dividendbelasting. Eens kijken wat dat doet op 6/10”. De volgende dag wordt hij gebeld door het landelijk bureau van de partij. Steeman heeft zijn motie, met het verzoek aan de Tweede Kamerfractie om niet in te stemmen met het afschaffen van de dividendbelasting, dan nog niet gepubliceerd. Steeman krijgt advies over de formulering van de motie. „Er werd gezegd dat ik het niet te bot moest opschrijven, anders zou het congres de motie niet steunen.” Er wordt Steeman beloofd, door mensen van wie hij de naam niet wil noemen, dat ze zich bij een andere formulering zouden inzetten voor een neutraal stemadvies. Op 11 september twittert Steeman de definitieve tekst. Die is dan veel minder dwingend. De motie roept D66 op om het standpunt zoals beschreven in het regeerakkoord „te heroverwegen”. De landelijke D66-politici worden opgeroepen om zich in de coalitie „tot het uiterste in te spannen” om de dividendbelasting te behouden. Deze woensdagavond werden de stemadviezen van het bestuur gepubliceerd. Bij de motie van Steeman staat: neutraal. Steeman vindt de toon van zijn uiteindelijke motie vrijblijvend. Toch vindt hij niet dat hij op de vingers is getikt. „Of zo voelt het tenminste niet.” Een woordvoerder van het landelijk bureau noemt het een normale gang van zaken. „We bellen bijna altijd met indieners van een motie. Dat gebeurt met name als we zien dat iets onduidelijk is geformuleerd.” Eén van de andere drie moties over de dividendbelasting komt van Fons Potters, raadslid in Vught. Het dictum luidt: „verzoekt de fracties in Tweede en Eerste Kamer tegen de afschaffing van de dividendbelasting te stemmen.” Die motie wordt door het partijbestuur ontraden.
</doc>
<doc id="764" genre="news" gender="?">
Drie jaar celstraf voor slaan en keel dichtknijpen agent Amersfoort
 B. sloeg een agent en hield haar meer dan 15 seconden in een wurggreep. De rechtbank vindt poging tot doodslag bewezen. De 22-jarige man die in Amersfoort probeerde een agent te wurgen, is donderdag veroordeeld tot drie jaar gevangenisstraf, waarvan een jaar voorwaardelijk. Volgens de rechter probeerde Joeri B. de agent om het leven te brengen. B. was met een groep vrienden op stap en kwam door een incident in een café in het vizier van de politie. Toen een agent de verloofde van B. vervolgens aansprak op straat, viel B. haar aan. Hij sloeg haar op haar hoofd en hield haar meer dan vijftien seconden in een wurggreep. Drie politie-agenten die in de buurt waren, schoten hun collega te hulp waarna een vechtpartij uitbrak. Hierbij waren zowel B. als zijn vrienden betrokken. De rechtbank sprak van “een geweldsexplosie”. Twee van B.’s vrienden moeten nog voor de rechter verschijnen. De rechter neemt in de straf mee dat B. agenten in functie aanviel. Ook zou het geweld extreem zijn geweest. “De agenten gaven aan dat zij in hun carrière niet eerder met zulk heftig geweld zijn geconfronteerd”, aldus de rechtbank. De zaak leidde tot veel verontwaardiging toen de beelden van de vechtpartij op sociale media verschenen. Erik Akerboom, de korpschef van de Nationale Politie, sprak van “stuitend en onacceptabel geweld”. Ook minister van Justitie Ferdinand Grapperhaus veroordeelde het geweld. De rechter ging mee met de eis van het Openbaar Ministerie . Justitie rekent het B. zwaar aan dat hij zijn slachtoffer een trauma heeft bezorgd. “Ze kampt met psychische gevolgen van de traumatische gebeurtenis waarvan ze dacht dat ze deze niet zou overleven.” B. zei overigens dat hij zich niets van het incident kan herinneren. Volgens zijn advocaat was hij niet van plan de agent iets “ernstigs” aan te doen.
</doc>
<doc id="765" genre="news" gender="?">
Het raadsel van de krentenbaard
 Infectieziekte Er kwamen deze zomer veel kinderen met een krentenbaard bij de huisarts. Het betekent: een gezicht vol blaasjes en korstjes. Deze zomer zagen huisartsen opvallend veel kinderen met een krentenbaard op hun spreekuur. Het waren er anderhalf keer zoveel als vorig jaar. Krentenbaard kan een ‘baard’ zijn: een krans van donkere korstjes op de kinderkin. Ze kunnen ook op het voorhoofd, de bovenlip of de buik en billen zitten. Er ontstaan bultjes, later worden dat vochtblaasjes en uiteindelijk puskoppen die openbarsten waarna er korsten ontstaan. Dat is impetigo , in de volksmond: krentenbaard. Wratten, een prop in je oor of lage rugklachten? Relatief onschuldige aandoeningen, die vaak vanzelf weer overgaan. Maar ze vormen het merendeel van de klachten waarmee mensen naar de huisarts gaan. 90% van de klachten in de huisartspraktijk wordt door de huisarts zelf afgehandeld. Toch leren huisartsen weinig over dit soort kleine kwaaltjes tijdens hun opleiding. En voor de bestaande, traditionele behandeling ontbreekt vaak wetenschappelijk bewijs. Begin dit jaar bracht het Nederlands Huisartsengenootschap (NHG) een onderzoeksagenda uit met daarop bijna 800 onderwerpen uit de huisartsenpraktijk waar meer onderzoek naar nodig is. Eind 2016 concludeerde de Gezondheidsraad al in een rapport dat de miljoenen onderzoeksgeld die de umc’s krijgen voornamelijk naar medisch specialistisch onderzoek gaan en niet naar wrattenonderzoek of wat de beste behandeling is bij lage rugklachten. Het NHG begon vorig jaar zelf een onderzoeksfonds Alledaagse Ziekten om het onderzoek naar kwaaltjes meer prioriteit te geven, maar dat komt nog maar moeizaam op gang. Het is een bacteriële huidinfectie die deze zomer vooral kinderen in de leeftijdsklasse van 5 tot en met 14 jaar trof. In de drukste week kwamen er per 100.000 kinderen 275 met impetigo naar het huisartsenspreekuur. Vorig jaar waren het er maximaal 175 per 100.000 kinderen. „Opvallend was ook dat de piek veel eerder viel”, zegt Gé Donker, huisarts en als epidemioloog werkzaam bij het Nederlands instituut voor onderzoek van de gezondheidszorg (NIVEL), dat de cijfers van infectieziekten bij de huisarts bijhoudt. „Normaal zien we de meeste patiënten in september, als alle kinderen weer bij elkaar komen op scholen en crèches. Nu viel de piek al begin augustus.” De boosdoener is doorgaans de bacterie Staphylococcus aureus , een vrij onschuldige gezichtsbewoner. De bacterie zit graag op warme, vochtige plekken, zoals in de mondholte of voorin de neus. Een derde van de bevolking draagt hem zonder problemen bij zich. Maar als je neuspeutert of met je vingers in je mond zit, kun je hem uit zijn vertrouwde omgeving weghalen en kan de bacterie op je gezichtshuid belanden. Vanuit hier vindt hij zijn weg naar de haarzakjes. En dan begint de ellende van bultjes, blaasjes, puskoppen en korstjes. Waarom die piek deze zomer eerder viel dan normaal, is niet bekend. Donker: „Het ligt voor de hand om te denken dat dit door de hitte komt, maar dat weten we niet zeker.” Ook arts-microbioloog Bart Vlaminckx van het St. Antonius Ziekenhuis in Utrecht vermoedt een relatie tussen de krentenbaardpiek en warmte. „De theorie is dat in de zomermaanden de huid warm, zweterig en goeddoorbloed is. Gezinsleden delen een handdoek op vakantie en terug op school of de crèche geven kinderen de bacterie makkelijk aan elkaar door via een knuffel of het delen van speelgoed. Maar zeker weten doen we het niet. Meningokokken W duikt nu ook steeds vaker op. Waarom weet niemand. Ogenschijnlijk banale vragen zijn vaak niet zo eenvoudig te beantwoorden in de wetenschap.” In principe gaat de aandoening vanzelf over. Maar het ziet er niet fijn uit en het vocht uit de blaasjes is zeer besmettelijk. De blaasjes kunnen jeuken en als iemand er aan krabt, kan hij de ziekte makkelijk doorgeven via zijn handen, een gedeelde handdoek of speelgoed. Ook hoesten of niezen kan voor verspreiding van de bacterie zorgen. En eenmaal er vanaf kan een kind het zo weer opnieuw krijgen. Op die manier kan krentenbaard lang blijven circuleren binnen een gezin of klas. „Ik snap goed dat jonge ouders hier wanhopig van worden”, zegt Vlaminckx. De bacterie kan blijven circuleren omdat ons afweersysteem weinig immuniteit tegen de ziekte opbouwt. Waarom dat zo is, is niet precies bekend. „Een mogelijke verklaring is dat er verschillende typen van de bacterie zijn. Je kunt immuniteit opbouwen tegen een van de typen, maar dat beschermt je niet tegen de rest.” Om te voorkomen dat de bacterie blijft circuleren, moeten kinderen de handen goed wassen met zeep, hun nagels knippen en moeten handdoeken dagelijks verschoond worden. „Meer kunnen we ouders niet adviseren. Je kunt moeilijk vragen kinderen thuis te laten”, zegt huisarts Donker.  Meestal is de bacterie Staphylococcus aureus de schuldige.  Foto NIAID Iedereen met krentenbaard die ermee naar de huisarts gaat wil snel van de blaasjes af zijn. De arts schrijft een antibioticumzalf, fusidinezuur, voor. Zodra de blaasjes zijn ingedroogd, zijn ze niet meer besmettelijk. Slechts één procent van de patiënten komt bij een dermatoloog terecht, of moet in het ziekenhuis worden opgenomen. „Maar dan heb je het echt over heftige gevallen, waarbij de bacterie ook andere lichaamsdelen koloniseert en waarbij zich grote blaren op de huid vormen”, zegt Vlaminckx. Dat is de zeldzame variant van impetigo: impetigo bullosa . In zeer zeldzame gevallen treedt het staphylococcal scalded syndrome (SSS) op en laten grote delen van de huid los. En zelfs die patiënten zijn over het algemeen goed te behandelen met een antibioticum. Ook Streptococcus pyogenes kan een krentenbaard veroorzaken, op dezelfde manier als de stafylokok. Deze bacteriesoort duikt met name in warme, vochtige gebieden op. Of wij deze zomer dan ook meer streptokokkeninfecties hadden, is niet bekend. Donker: „Huisartsen stellen de diagnose op het oog, het is niet nodig om een monster te nemen en de bacteriën op kweek te zetten. De behandeling is voor beide bacteriën hetzelfde.” Het kan net zo goed zijn dat Staphylococcus aureus vaker resistent is tegen fusidinezuur en dat we daarom meer krentenbaardpatiënten hadden deze zomer. Door die resistentie geneest krentenbaard trager en is de patiënt langer besmettelijk. Artsen hebben nog wel een antibioticumzalf achter de hand waartegen nauwelijks resistentie is, maar het voorschrijven daarvan stellen ze zo lang mogelijk uit. „Het is de grote paradox van antibiotica. Ze hebben de neiging om hun eigen ondergang te oogsten”, zegt Vlaminckx. „Wij leggen de bacteriën selectiedruk op van microbiële therapie. Het antwoord van de bacteriën is resistentie tegen die middelen.” Wat de oorzaak ook is, het lijkt erop dat de krentenbaardepidemieën hardnekkiger worden, meldde het Nivel al in 2006. Volwassenen hebben zelden last van krentenbaard. Deze zomer waren er iets meer patiënten dan normaal, maar dat valt in het niet bij de aantallen getroffen kinderen. Impetigo is de meest voorkomende huidziekte waar kinderen van 1 tot 4 de huisarts voor bezoeken. Het staat in de top 3 huidziekten bij kinderen tot 18 jaar. Niet voor niets werd het vroeger ook wel kinderzeer genoemd. Waarom kinderen het vaker krijgen is niet bekend. „Bij heel veel ziektes zie je associaties met leeftijd of geslacht. Maar waarom dat zo is, is gissen”, zegt arts-microbioloog Vlaminckx. Donker heeft een vermoeden: „Over het algemeen hebben kinderen een iets zwakkere weerstand en zitten ze meer aan elkaar.”
</doc>
<doc id="766" genre="news" gender="?">
Deze foto is een extra raam in de kamer
 Waarom heeft u dit kunstwerk gekocht? Deze week: een foto ‘Waarom word je verliefd? Dat is moeilijk onder woorden te brengen, maar toen ik in 2008 langs deze foto liep tijdens het festival BredaPhoto gebeurde het. Marieken Verheyen had haar serie opgesteld in het gras voor wat toen het Breda’s Museum was. Wat me opviel aan de enorme doeken is dat je in de foto’s door een raam van binnen naar buiten kijkt. In de gefotografeerde kamers zie je geen mensen; Verheyen vertelde later dat tijdens het fotograferen de ruimtes meestal vol zaten met belangstellenden, dat vind ik een grappig idee. „Waarom net deze foto uit de reeks me raakte, weet ik niet. Ik denk dat de warmte en het zonnige van het landschap wat je ziet door het raam mijn aandacht trokken. Later bleek de foto gemaakt in Marokko. Ik ben er zelf nooit geweest, maar mijn familie heeft altijd iets gehad met dat land; mijn ouders hebben er in de jaren vijftig gewoond omdat mijn vader werkte in Agadir en mijn oudste zus is er geboren. Marokko was altijd een begrip bij ons in de familie, ik hoop er zelf nog eens te gaan reizen. De foto is gemaakt in een natuurgebied in de Midden-Atlas. „Ik werk al jaren voor BredaPhoto als vrijwilliger en voer er verschillende taken uit. Tijdens het festival van 2008 ben ik regelmatig langs het werk van Verheyen gelopen en tijdens het opruimen van de tentoonstelling heb ik haar gevraagd of het werk te koop was. We hadden meteen een deal en omdat de foto zo groot is, 1,75 bij 2,30 meter, is ze hem zelf bij mij thuis komen afleveren. Ik denk dat het de enige afdruk is op dit formaat. Ze vond onze woonkamer waar hij hangt een mooie plek, dus kon hem met een gerust hart achterlaten. „Dankzij dit werk hebben we nu langs drie kanten ramen in de kamer. Omdat er ook een vensterbank op de foto te zien is, lijkt alles wat je ervoor plaatst op te gaan in het beeld. Op een tafeltje wat nu voor de foto staat, plaatste ik bijvoorbeeld een olieflesje en potjes die ik heb gekregen van een meisje wat ik 1,5 jaar heb geholpen bij haar schoolwerk. Dat aardewerk had het meisje als dank meegebracht uit Marokko. Op de zeteltjes voor de foto zit ik heel graag te lezen. „Momenteel werk ik opnieuw op het festival, aan een informatiebalie in de koepelgevangenis van Breda, een van de tentoonstellingslocaties. Het werk is weer erg mooi, maar ik heb nog geen vervanger gevonden voor mijn favoriet.”
</doc>
<doc id="767" genre="news" gender="?">
Tom (23) wil record op de 24-uren-loop verbreken, ook al moet hij daarvoor twee marathons achter elkaar lopen: “Ik zie het zitten”
  Leuven -  KU Leuven-student Tom Merlevede (23) wil volgende week op de 24-urenloop het individuele record van 161 rondes verbreken om geld in te zamelen voor het Nationaal Park Virunga in Congo. Maar 162 rondjes lopen, dat komt overeen met bijna twee marathons achter elkaar lopen.  KU Leuven-student Tom Merlevede (23) wil volgende week op de 24-urenloop het individuele record van 161 rondes verbreken om geld in te zamelen voor het Nationaal Park Virunga in Congo. Maar 162 rondjes lopen, dat komt overeen met bijna twee marathons achter elkaar lopen. Nooit heeft hij zelfs één marathon gelopen, maar op 23 oktober, tijdens de 24-uren-loop van de KU Leuven, wil hij er twee afleggen. “Ik doe al verschillende jaren mee aan de 24-urenloop en omdat het dit jaar de laatste keer zou zijn - volgend jaar studeer ik af - wou ik er iets speciaals van maken”, zegt de student Vergelijkende en Internationale Politiek die oorspronkelijk uit Nieuwpoort afkomstig is. De huidige recordhouder Pieter Rijnders liep in 1996 in totaal 161 rondes van 530 meter. Tom moet er dus minstens 162 doen om het record te breken. “Ik mag - volgens de regels van studentenkoepel LOKO - nooit meer dan twee rondjes na elkaar lopen. Dat zal het moeilijk maken omdat ik dan nooit echt in mijn ritme raak. Maar ik zie het wel zitten.” Afrikaanse wildlife Daar kwam nog eens bij kijken dat Tom al lang iets wou doen voor het goede doel. “Een wafelbak of zoiets is niet aan mij besteed. Dus ik dacht: ‘ik maak er een sportieve uitdaging van’.” Het goede doel dat Tom eraan gekoppeld heeft, is het Nationaal Park Virunga in Congo, meer bepaald het Air Wing-programma. “Ik ben al lang bezig met dierenwelzijn. Tijdens mijn opleiding Filosofie ging mijn thesis over dierenethiek en wildlife. Heel interessant. Ik ben ook al als vrijwilliger naar een wildlife center in Indonesië geweest.” Tom koos voor Air Wing omdat hij de piloot kent die het programma onder zijn hoede neemt. “Anthony Caere heet hij. Hij is best bekend. Hij heeft nog meegedaan aan de Één-reeks . Hij is West-Vlaming zoals ik, en ik sta in direct contact met hem. Zo kan ik garanderen dat het geld goed terechtkomt.”
</doc>
<doc id="768" genre="news" gender="?">
Zo reageert de natuur op de droge zomer
 Biologie  Spinnen, bomen, paddenstoelen, vogels: hoeveel invloed had de zomerdroogte op de huidige herfst? In ieder geval is er nog volop te eten voor wilde zwijnen en edelherten. De zomer was dit jaar extreem warm en droog , met een temperatuurgemiddelde van 18,9 graden Celsius en een landelijk neerslaggemiddelde van 105 millimeter. In hoeverre hebben die regenloze maanden nog gevolgen voor de huidige herfst? We hebben de weerkundige herfst, elk jaar op 1 september. We hebben de kalenderherfst, 21 september. We hebben de astronomische herfst (dit jaar op 23 september, toen de zon precies boven de evenaar stond) en de gastronomische herfst (bij de eerste appeltaart en warme chocolademelk van het seizoen). En dan is er nog zoiets als de natuurlijke herfst. De start daarvan is gevoelsmatig, en kan van persoon tot persoon verschillen. Terugkerende elementen: kruisspinnen, vliegenzwammen, spreeuwenzwermen, kleurrijke bladeren. Die natuurlijke herfst is dit jaar extra interessant voor biologen, want: werkt de droogte van afgelopen zomer door in dit najaar? In hoeverre hebben die regenloze maanden de huidige hoeveelheid paddenstoelen, de vogeltrek, de spinnen, de bomen beïnvloed? Om met die laatste categorie te beginnen: opvallend genoeg is het ondanks de droogte een goed mastjaar, een ‘volmast’ zelfs, waarin bomen uitzonderlijk veel vruchten leveren. „Heel veel eikels en beukennootjes dus”, zegt bioloog Arnold van Vliet van Wageningen University and Research. Wat de mast van bomen precies beïnvloedt is niet duidelijk, maar vermoedelijk spelen temperatuur en vochtigheid in het voorjaar een rol. De droogte dreigde roet in het eten te gooien: te weinig regen zou ervoor zorgen dat de eikels en beukennootjes niet voldoende zouden rijpen, en ertoe kunnen leiden dat de bomen hun onrijpe vruchten voortijdig lieten vallen. Van Vliet: „Zoiets is nadelig voor bijvoorbeeld wilde zwijnen en herten, omdat ze daardoor minder voedsel hebben. En door het verdrogen van bosbessen en andere planten was de voedselsituatie nu toch al verre van optimaal. Gelukkig kwam de regen in augustus net op tijd.” Alleen al op de Veluwe produceerden de beuken naar schatting van de Vereniging Wildbeheer Veluwe (die elk jaar op diverse locaties een steekproef neemt, en van daaruit extrapoleert) zo’n 1,6 miljoen kilo beukennootjes. „Heel spectaculair: we hebben nu al zes jaar op rij beukennootjes. Dat is vrij uitzonderlijk, meestal slaan de beuken na één of twee jaar met beukennootjes wel een jaar over.” De zomereiken leverden de afgelopen maanden ongeveer 4,7 miljoen kilo eikels op. Dat het uiteindelijk goed kwam, heeft volgens Van Vliet waarschijnlijk te maken met de goede fotosynthese, door de grote hoeveelheid zonuren en de uitzonderlijk hoge temperaturen. Door de warmte rijpten de vruchten extra snel. Ook zijn eiken en beuken diep geworteld, en hadden daardoor dus beter toegang tot (grond)water. Toch had de droogte wel degelijk invloed op de bomen. Onder andere soorten als berk, linde, lijsterbes en eik hadden veel te lijden. Dat was te zien door vroege verkleuring van de bladeren , en door bladval – op sommige plekken in Nederland leek eind juli de herfst al te beginnen, afgaande op de dorre, bruine bladeren. „Dat is een verdedigingsmechanisme, bomen laten hun bladeren vallen om te zorgen dat ze niet nodeloos verdampen als er te weinig vocht is”, zegt Van Vliet. „De berk was in de nazomer al opvallend geel, maar al dat gele blad is ook al vroeg afgevallen, waardoor de bomen eind september juist weer groener oogden. Op veel plaatsen hebben berken, lindes, lijsterbessen en elzen weer nieuwe frisgroene bladeren gekregen En bij soorten als de rhododendron, de paardenkastanje en de acacia zie je opvallend veel najaarsbloei. Waarschijnlijk doordat het nog steeds behoorlijk warm is.” Voor paddenstoelen was de afgelopen droogte ook niet per se funest, zegt mycoloog Martijn Oud van de KNNV-paddenstoelenwerkgroep ‘De Noordkop’. „Zulke extreme droogte en warmte had niemand van ons nog ooit meegemaakt, dus ik hield mijn hart vast. Maar in augustus, na een weekje regen, waren er opeens ongelooflijk veel boleten. Vooral in het westen van het land was het een opvallend fenomeen.” En dan ging het niet alleen om de algemene soorten, zoals het gewoon eekhoorntjesbrood. „We zagen ook veel grote, zeldzame exemplaren, zoals de satansboleet, en op veel plaatsen de fraaie roodnetboleet, die pas sinds enkele jaren in Nederland wordt gesignaleerd. Naast boleten waren er ook bijzondere andere soorten, zoals bijvoorbeeld de roodvoetkamrussula, ook nieuw voor ons land. Vijftig soorten paddenstoelen telden we eind augustus tijdens een excursie in de buurt van Alkmaar. En eind september waren dat er al honderdvijftig.” Paddenstoelen zijn het hele jaar door in Nederland te vinden, benadrukt Oud. „Er is vrijwel niets taaiers dan een paddenstoel. De sporen kunnen goed tegen droogte. Maar ze hebben vocht nodig om zich te ontwikkelen. In die zin kan een natte zomer voor ons net zo interessant zijn.” De laatste jaren ziet Oud een toename van mediterrane soorten in Nederland, zoals de twee genoemde nieuwe Nederlandse soorten. „Dat zou ook door de warmte en de droogte kunnen komen.” NRC Onbehaarde Apen De wetenschapsnieuwsbrief met kleine ontdekkingen, wilde theorieën, onverwachte inzichten en alles daar tussenin. Of er door de droogte ook soorten zijn verdwenen? „Allicht. Maar pas aan het eind van een reeks van jaren kunnen we de balans opmaken.” Bij de derde ‘herfstcategorie’, de spinnen, is er al zo’n tien jaar een forse achteruitgang zichtbaar, zegt Peter van Helsdingen van Naturalis Biodiversity Center. „Dat komt waarschijnlijk door het afnemende aantal insecten. Er zijn momenteel ook weer weinig spinnen, maar het is dus moeilijk te zeggen of de droogte daar nog een extra invloed op heeft gehad.” Wel liggen de soorten díe hij zag een paar weken voor op schema, waarschijnlijk door de hoge temperaturen van afgelopen zomer. „Door de warmte begon de paartijd al vroeger. Daardoor zijn er nu al opzwellende vrouwtjes te zien, hun achterlijf wordt dikker omdat ze eieren aan het maken zijn; de mannetjes zijn al verdwenen, doodgegaan.” Dat we de herfst als ‘spinnenseizoen’ bestempelen, komt doordat opvallende, grote spinnen – zoals kruisspinnen – dan volwassen zijn. „Dat zijn ook vaak de webspinnen, en door die webben vallen ze natuurlijk nog extra op. Begin september zag ik al webben met alleen-hangende, al bevruchte kruisspinvrouwtjes. Dat betekent dat de paring enkele weken daarvoor heeft plaatsgevonden, in augustus, en dat is echt heel vroeg.” Spinnen maken tijdens hun leven tien vervellingen door, en pas na de laatste vervelling zijn ze geslachtsrijp – de mannetjes meestal een paar dagen eerder dan de vrouwtjes, zodat ze alvast een partner kunnen zoeken. „Daar zitten ze dan een paar dagen te wachten tot ook zíj haar laatste vervelling heeft gehad en klaar is om te paren.” Bioloog Arnold van Vliet coördineert al jarenlang www.natuurkalender.nl . Duizenden vrijwilligers registreren het moment waarop jaarlijks terugkerende verschijnselen in de natuur zich voordoen. Die fenologische kennis is onder andere van belang om te kunnen zien wat het effect van veranderingen in weer en klimaat op de natuur is. Dankzij informatie uit oude archieven voeren sommige waarnemingen op De Natuurkalender zelfs terug tot 1868. Qua droogte en warmte was de zomer van 2018 uitzonderlijk , zegt Van Vliet. „Het was met een gemiddelde van 18,9 graden Celsius de warmste zomer in ruim drie eeuwen, of misschien nog wel langer – pas sinds 1706 zijn dagelijkse temperatuurmetingen bekend.” Met een landelijk gemiddelde van 105 millimeter neerslag was deze zomer ook bijzonder droog: het langjarige gemiddelde bedraagt 225 millimeter. Een andere soort die vaak veelvuldig te zien is in het najaar is de herfsthangmatspin, die een horizontaal web spint in de struiken. Van Helsdingen: „Als je ’s ochtends vroeg over de heide fietst, dan zie je op al die ragfijne draden dauwdruppels parelen. Ik moet nog een fietstochtje maken om te zien hoeveel van die hangmatten er dit jaar zijn.” Wat de vogels betreft is het nog even afwachten, vertelt ornitholoog Ruud Foppen van Sovon Vogelonderzoek Nederland. „De najaarstrek is nog maar net begonnen. De soorten uit Scandinavië komen nu pas ons land binnen. Vooralsnog hebben we geen vreemde dingen gezien” Wel is het zo dat de bessen en noten dit jaar door de warmte vroeg rijp waren, vertelt Foppen, terwijl de vogelsoorten die daar afhankelijk van zijn nog in het hoge noorden zitten. „Duindoorns, lijsterbessen, bramen: alles was al supervroeg. De doortrekkers – bijvoorbeeld zanglijsters, kramsvogels, koperwieken, houtduiven, op weg naar Zuid-Europa – kunnen misschien nog wel wat rijpe bessen en noten vinden tijdens hun korte verblijf hier, maar vooral voor vogels die in ons land overwinteren is dat vroege bessen en notenseizoen mogelijk een strop.” Vogels kijken niet naar bladval of verkleurende bladeren om hun najaarstrek te timen, en reageren zelfs niet zo op het zomer- en najaarsweer. Foppen: „Het is een kwestie van seizoensritmiek. Door het warme voorjaar waren veel soorten heel vroeg met legsels. De timing van het eerste ei bepaalt het verloop van de rest van het seizoen. Zodra ze klaar zijn met broeden en de jongen zijn uitgevlogen schieten ze in de rui. En dan gaan ze kort daarna in hun nieuwe pakje op weg naar het zuiden.”
</doc>
<doc id="769" genre="news" gender="?">
Judoka Juul Franssen wint goud in Abu Dhabi
 Franssen won in de klasse tot 63 kilogram. In de finale versloeg ze de Sloveense Andreja Leski. Judoka Juul Franssen heeft zondag goud veroverd op de Grand Slam van Abu Dhabi. Ze won in de klasse tot 63 kilogram in de finale van de Sloveense Andreja Leski. Frank de Wit behaalde in de klasse tot 81 kilogram de bronzen medaille. Hij versloeg de Canadees Etienne Briand. Franssen ging op herhaling in het prestigieuze toernooi in de Verenigde Arabische Emiraten. Ze schreef de Grand Slam van Abu Dhabi in 2016 ook op haar naam. Dat ze in vorm was, bewees de Limburgse vorig maand al met brons op de WK in Baku (Azerbeidzjan). Op haar Twitteraccount pronkte Franssen met haar medaille: De Nederlandse begon haar wedstrijddag met winst op de Oostenrijkse Tina Zeltner. Vervolgens besliste Franssen een spannend gevecht tegen de Britse Alice Schlesinger in de golden score op ippon. In de halve finale was het ippon voor Franssen tegen de Duitse Marina Trajdos. Ook de finale won ze op ippon, na een slopend gevecht in de golden score. De Wit reikte tot de halve finales, maar werd daarin gestuit door Sagi Muki uit Israël. Tegen de Canadees Briand volstond een waza-ari voor de bronzen plak. Omdat Franssen niet fulltime wilde meetrainen in het centrale trainingprogramma in Papeldal werd Franssen begin 2017 door de judobond uitgesloten van deelname aan internationale wedstrijden. In datzelfde conflict met de judobond raakte ze ook haar A-status kwijt. Na een jaar kreeg ze in een kortgeding gelijk van de rechter: de uitsluiting moest worden teruggedraaid. (ANP)
</doc>
<doc id="770" genre="news" gender="?">
Dekte voorbeeldige meisjesschool seksueel misbruik toe?
 Liberia  Geldschieters als Oprah Winfrey liepen weg met Katie Meyler, oprichter van een school die seksueel misbruik moest voorkomen, maar waar meisjes werden verkracht. Volgens onderzoeksplatform ProPublica zou Meyler het misbruik te laat hebben gemeld. Hoeveel meisjes zijn er verkracht op de Liberiaanse school die juist was opgericht om seksueel misbruik te voorkomen? En heeft Katie Meyler, de Amerikaanse oprichter – met wie bekende geldschieters als Oprah Winfrey en Bill Gates wegliepen – tijdig ingegrepen? De 36-jarige Meyler is een bekende Amerikaanse filantroop. Ze verkocht ooit haar eicellen aan rijke mensen en investeerde de opbrengst in haar organisatie . Na een onderzoek van het onderzoeksplatform ProPublica ligt haar academie More Than Me (19 meisjesscholen in Liberia en vierduizend leerlingen) onder vuur. Meyler zou al langer hebben afgeweten van het seksueel misbruik door haar collega, Macintosh Johnson, met wie ze een relatie zou hebben gehad. Ondanks de signalen van misbruik zou ze niet op tijd hebben ingegrepen en kon Johnson, als programmadirecteur jarenlang kinderen, vanaf tien jaar, misbruiken. Nu blijkt dat Katie Meyler eerder was gewaarschuwd voor het gedrag van Johnson, die leerlingen thuis uitnodigde en verkrachtte. Johnson werd in 2014 door tien minderjarige meisjes beschuldigd van misbruik, later overleed hij in de gevangenis aan de gevolgen van hiv. Het is onduidelijk hoeveel kinderen hij heeft besmet. Nu blijkt dat Katie Meyler eerder was gewaarschuwd voor het gedrag van Johnson, die leerlingen thuis uitnodigde en verkrachtte. Hij dreigde de beurzen van de meisjes in te trekken of ze te doden als ze het misbruik zouden melden, blijkt uit het stuk van ProPublica, dat ook in Time Magazine is gepubliceerd. In 2014 was Meyler een van de mensen die door het blad werd uitgeroepen als persoon van het jaar, vanwege haar strijd tegen Ebola. Johnson, die uit West Point kwam, een arme township van hoofdstad Monrovia, waar veel van de leerlingen vandaan kwamen, had zich zeer geliefd gemaakt bij de organisatie en stond bekend als charmante man. In tegenstelling tot de buitenlandse oprichters stond hij wél dichtbij de belevingswereld van de meisjes, hij wist ze op straat te vinden. Intussen was Meyler, die maandag haar positie als hoofd van More Than Me neerlegde, het grootste deel van het jaar niet in Liberia maar in het westen, tussen bekende Amerikanen, opzoek naar donateurs – of ze was prijzen aan het ontvangen voor al het goede werk van haar organisatie. De voorzitter van het bestuur van More Than Me, is ook opgestapt. Toen het misbruik eerder naar buiten kwam, deed Meyler het voorkomen als Liberiaans probleem, en benadrukte ze hoe goed het was dat er op haar school wel iets aan werd gedaan. De Liberiaanse regering liet dinsdag weten zich „grote zorgen te maken” over de misstanden op de scholen en kondigde een onderzoek aan. Een van de verkrachtingszaken is heropend. More Than Me ontving de afgelopen jaren meer dan 6 miljoen euro van buitenlandse donors - een half miljoen euro kwam van de Amerikaanse overheid. De organisatie werd gesteund door Ellen Johnson Sirleaf, ex-president van Liberia en Nobelprijs-laureaat. Na twee burgeroorlogen en een ebola-uitbraak ligt het West-Afrikaanse land, dat nog geen 5 miljoen inwoners telt, al decennia aan het infuus 5 van hulporganisaties.
</doc>
<doc id="771" genre="news" gender="?">
Stef Blok kon relatief ongeschonden het vliegtuig halen naar Turkije
 De Haagse Stemming Vandaag moet Kajsa Ollongren (D66) opnieuw in de Tweede Kamer uitleggen waarom ze een kritisch rapport over de AIVD pas na het referendum publiceerde. Goedemorgen! Het kabinet geeft brievenbusfirma’s ruim baan, waarschuwt het CPB. De AIVD ziet extreem-rechts en -links steeds harder botsen. En Femke Halsema is niet blij met de wietproef. BRIEVENBURSFIRMA’S: Het kabinet doet te weinig tegen onze positie als doorsluisland naar belastingparadijzen, aldus het Centraal Planbureau (CPB). Terwijl, zegt het CPB, het aanpakken van brievenbusfirma’s juist nauw samenhangt met het afschaffen van de dividendbelasting. Vandaag en morgen zal het weer over de dividendtaks gaan bij de Algemene Financiële Beschouwingen. Voorafgaand kwam collega-adviseur Sociaal en Cultureel Planbureau ook met een boodschap: het aantal werkende armen werd sinds het begin van deze eeuw anderhalf keer zo groot . Die groep blijft vaak onzichtbaar voor de gemeentelijke armoedebestrijders. EXTREEM: De AIVD waarschuwt dat het zelfvertrouwen van extreem-rechts groeit: het uit zich steeds agressiever en opruiender. Extreem-links reageert weer met gewelddadige tegendemonstraties. De geheime dienst vreest dan ook meer confrontaties. Om agenten te leren demonstraties ontspannen te benaderen, verspreidt minister Kajsa Ollongren (D66) een ‘handboek demonstraties’ onder politie, het OM en gemeenten. Het ging afgelopen jaren vaker fout met agenten en demonstraties, zoals toen de politie anti-Zwarte-Piet-demonstranten verhinderde om überhaupt hun bestemming te bereiken. GESPAARD: Het viel wel mee met de aanvallen op minister Stef Blok over het steunen van omstreden oppositiegroepen in de Syrische burgeroorlog. Kamerleden lagen veel met elkaar overhoop over de lastige vraag of er nou wel of niet grote fouten zijn gemaakt. Zelfs de kritische Pieter Omtzigt toonde begrip voor de positie van Blok, waarna Tunahan Kuzu van Denk de CDA’er weer verweet zijn keutel in te trekken. Blok is inmiddels in Turkije waar hij, op uitnodiging van zijn collega Mevlüt Çavuşoğlu, probeert de onderlinge relatie tussen de landen te herstellen. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. WIETPROEF: De vier jaar durende wietproef beleeft een slechte start. De hoofdstad wil niet meedoen : burgemeester Femke Halsema ziet weinig in de huidige opzet. Alle 166 coffeeshops zouden in één keer hun illegale leveranciers afstoten en bovendien slechts een fractie van het huidige aanbod van cannabissoorten verkopen. Zo ontstaat er alsnog een illegale markt, vreest Halsema. GroenLinks-Kamerlid Kathalijne Buitenweg noemt de proef zelfs “glijmiddel om D66 blij te maken”. Dat vindt D66’er Vera Bergkamp “beneden niveau”. STILLE MIDDEN: Minister Sigrid Kaag kreeg lovende reacties van politiek links tot rechts op haar Abel Herzberglezing van zondag. De D66’er hield een betoog tegen, onder meer, het stil gedogen van populisme. Niet iedereen kon dat bekoren: critici spreken zich nu ook uit. Follow the Money-columnist Ewald Engelen vindt dat de minister te weinig aandacht heeft voor de “reële vernederingen en krenkingen van de lager opgeleide Nederlander”. Thierry Baudet schrijft op de opiniepagina’s van NRC dat Kaag ook de negatieve stereotyperingen gebruikt die ze haar tegenstanders verwijt. QUOTE VAN DE DAG: “Het effect als alle coalitiepartijen hun eigen verhaaltje vertellen, is dat je eigenlijk niet meer weet wat het grote verhaal is. Je krijgt iedere keer een soundbite, of wéér een ruzie. Maar je hebt geen idee wat voor kabinet er eigenlijk zit.” Tom-Jan Meeus vertelde bij De Wereld Draait Door over de kwetsbare plekken van de coalitie.
</doc>
<doc id="772" genre="news" gender="?">
Moeder vermoorde Francisca opgelucht: ’Ik ben zo blij dat hij veroordeeld is’
 Rotterdam - „Eindelijk gerechtigheid voor de dood van mijn dochter. Ik ben enorm opgelucht”, zegt Marijke Hofland (67), de moeder van de vermoorde Francisca Garcia-Hofland (22) in tranen. 
</doc>
<doc id="773" genre="news" gender="?">
Nepnieuws stuurde campagne  Brazilië
 Braziliaanse politiek  Op sociale media, voor veel Brazilianen de belangrijkste nieuwsbron, wemelt het van de desinformatie en gefabriceerde berichten. Terwijl de Brazilianen zondag hun stem uitbrachten voor een nieuwe president, ging op hun mobieltjes een filmpje rond dat waarschuwde voor fraude. Stemmachines zouden zo zijn afgesteld dat alleen gekozen kon worden voor de linkse presidentskandidaat Fernando Haddad. Toetste je ‘17’ in – het cijfer van Haddads rivaal, de extreem-rechtse kandidaat Jair Bolsonaro – dan verscheen bij de ‘1’ automatisch als enige keuze een foto van Haddad, zo toonde het filmpje . Woedende Brazilianen deelden de opname gretig, onder wie Bolsonaro’s zoon Flávio. Alleen, het filmpje bleek gefabriceerd. Net als foto’s van Haddads running mate Manuela D’Ávila met tatoeages van Lenin en Che Guevara of in een T-shirt met de tekst ‘Jezus is een travestiet’. Een filmpje waarin Bolsonaro-aanhangers gewapend met pistolen hun stem uitbrengen, onderzoekt justitie nog. Nepnieuws, verdraaide en verzonnen berichtgeving, gefabriceerde audio-opnames en filmpjes beheersen de verkiezingen. Na de eerste ronde van zondag, worden die over drie weken in een tweede ronde beslist. De samenleving is tot op het bot verdeeld. Aan de ene kant staan de aanhangers van de extreem-rechtse Bolsonaro – die de militaire dictatuur bejubelt, martelen soms noodzakelijk acht en zich profileert met racistische, homofobe en seksistische uitlatingen. Aan de andere kant staan aanhangers van de linkse kandidaat Fernando Haddad van de Arbeiderspartij, van ex-president Lula, die door tegenstanders verantwoordelijk wordt gehouden voor de diepe crisis in het land. In dit zwaar gepolariseerde klimaat gedijt nepnieuws goed, zegt media-expert Pablo Ortellado, die al waarschuwde dat Brazilië de noodtoestand kan uitroepen als het om ‘fake news’ gaat. „Voor de meeste Brazilianen zijn sociale media hun nieuwsbron, ze doen er weinig aan zich goed te informeren en geloven of willen geloven wat ze toegestuurd krijgen via WhatsApp, Twitter en Facebook. Ook omdat de massamedia gewantrouwd worden”, zegt Ortellado. Vooral WhatsApp wordt in Brazilië veel gebruikt voor de verspreiding van nepnieuws. Van de 210 miljoen Brazilianen gebruiken er maar liefst 120 miljoen deze berichtendienst. Ruim tweederde van de Brazilianen haalt hier zijn of haar dagelijkse nieuwsvoorziening en 95 procent van al het nepnieuws wordt verspreidt via WhatsApp. Berichten die via deze versleutelde berichtenservice worden gestuurd zijn amper te controleren noch te traceren naar de oorspronkelijke bron. Op haar telefoonscherm laat Renata Vallim een tweet zien die ze kreeg toegestuurd in een groepsapp met andere klassenouders. Hierin spreekt de Amerikaanse president Trump zijn steun uit voor Bolsonaro. „Het ziet er heel echt uit”, zegt Vallim verbluft. „Omdat in de media Bolsonaro steeds vergeleken wordt met Trump ging ik ervan uit dat dit echt is, maar het blijkt dus fake.” De nep-tweet waarin Trump zijn steun zou uitspreken voor Bolsonaro.  Inmiddels zijn er een aantal onafhankelijke organisaties opgericht, zoals Comprova (‘Bewijs het’) en Aos Fatos (‘Volgens de feiten’), die voor nieuwsorganisaties onderzoeken of berichten nepnieuws bevatten. Ze draaien op volle toeren en meer dan twintig nieuwskanalen hebben de hulp van deze factcheckers ingeroepen. Facebook, Twitter en Google tekenden eerder dit jaar een convenant met politieke partijen die aankondigden de verspreiding van nepnieuws in eigen gelederen tegen te gaan. Maar vanuit beide kampen wordt nepnieuws volop verspreid om rivalen te belasteren. „Mensen, dit is fake news! Ik ben niet van plan de uitkeringen voor arme Brazilianen stop te zetten als ik president word, echt niet! Dat is verzonnen, het is een leugen!”, verdedigde een verontwaardigde Jair Bolsonaro zich maandagavond op de nationale televisie. Hij werd ervan beschuldigd een ‘oorlog’ te willen beginnen tegen het arme noordoosten, waar kiezers vooral op Haddad hebben gestemd. Over Haddad werden dan weer berichten gelanceerd dat hij van plan zou zijn een ministerie voor ‘homozaken’ op te richten, iets dat veel christelijk-conservatieve aanhangers van Bolsonaro weer boos maakte. Nu nepnieuws in aanloop naar de tweede ronde alleen maar lijkt toe te nemen, waarschuwt het Nationale Kiesbureau: als blijkt dat dit de uitslag beïnvloedt, kunnen de verkiezingen ongeldig verklaard worden. Ook de openbaar aanklager heeft een onderzoek ingesteld naar nepberichten en desinformatie rond de eerste ronde en dreigt met vervolgingen.
</doc>
<doc id="774" genre="news" gender="?">
Ook Bollywoodactrices roeren zich nu
 #MeToo in India  Het duurde even voordat de beweging in India er kwam. Sinds deze week zijn er vele aantijgingen. „Tien jaar geleden was het niet eens bij mij opgekomen dat iemand mij zou geloven”, zegt Sandhya Menon. Dus schreef de Indiase journaliste haar frustraties van zich af in een blog over die ene gerespecteerde en veel oudere collega die in 2005 onuitgenodigd zijn tong in haar mond stak. Zijn naam noemde ze niet. Afgelopen vrijdag, in een week waarin Menon las hoe een Bollywood-actrice werd aangevallen na een interview over seksuele intimidatie op een filmset tien jaar terug, besloot ze dat het genoeg was geweest. Met een bericht op Twitter dat bijna duizend keer is gedeeld, werd de journaliste een van de aanjagers van Indiaas lang uitgebleven #MeToo-beweging. Niet alleen herhaalde Menon in haar tweet wat haar die bewuste avond was overkomen, dit keer noemde ze ook de naam van de oud-collega, evenals die van een ander die zich aan haar had opgedrongen. Ook Bollywood wordt nu geconfronteerd met nieuwe beschuldigingen Talloze vrouwen, met name journalisten, volgden haar voorbeeld. Sociale media stromen nu al dagen vol met verhalen over uitnodigingen op hotelkamers en nachtelijke smsjes. Over handen op bovenbenen tijdens vergaderingen en natte zoenen die uit het niets kwamen. Over klachten die werden ingediend, maar waar nooit iets mee werd gedaan. Tot nu. Verschillende mediahuizen kondigden interne onderzoeken aan, waaronder dagblad Times of India waar een van de door Menon beschuldigde journalisten werkt. Prashant Jha, de chef van de politieke redactie van Hindustan Times , deed maandag al een stap terug na aantijgingen dat hij een collega zou hebben lastiggevallen die niet inging op zijn avances. Maar de verhalen reiken verder dan Indiase nieuwsredacties. Ook Bollywood, dat tot nu toe redelijk onaangetast door de wereldwijde #MeToo-storm leek te komen, wordt sinds het opnieuw naar buiten treden van actrice Tanushree Dutta geconfronteerd met een verse reeks beschuldigingen. In 2008 was ze al naar buiten getreden, zonder dat ze ook maar enig gehoor vond. Zo werd Phantom Films, het productiehuis van regisseur Vikas Bahl, afgelopen weekend opgedoekt: een besluit dat volgde op de onthulling van website HuffPost India dat Bahl tijdens de promotietoer voor een van zijn films een medewerkster in haar hotelkamer zou hebben aangerand door over haar heen te masturberen. Een van de eersten die aan de digitale schandpaal werd genageld , was comedian en Youtube-ster Utsav Chakraborty, die – onder andere – foto’s van zijn geslachtsdeel naar vrouwen zou hebben gestuurd. All India Bakchod , de comedygroep waaraan hij was verbonden, verbrak daarop alle banden met hem. Maar al snel volgden aantijgingen tegen nog twee van hun comedians. I want everyone to know @Wootsaw is a piece of shit. He sent me a dick pic, was creepy, then cried saying I’ll ruin his career if I tell others. I told two of the most influential men in comedy in India. Nothing happened. Let me tell you what else he has done with others. — Mahima Kukreja 🌱🌈✊🏽 (@AGirlOfHerWords) 4 October 2018 Chakraborty ontkende de berichten eerst (het was „gewoon sexting ”), om vrijdag alsnog via Twitter „sorry” te zeggen. „Ik kan mijzelf niet langer als een slachtoffer zien [...] Hoe kan ik het goedmaken?” Woedend was Menon om zijn aanvankelijke ontkenning en daarna halfslachtige excuus. Een woede die ze ook terugziet bij de andere vrouwen die haar sinds haar tweet overspoelen met hun persoonlijke verhalen. „Het afgelopen jaar hebben wij in India naar het Westen gekeken hoe de #MeToo-beweging om zich heen bleef grijpen. Het deed ons onze eigen verhalen herleven, eerst in onze gedachten, toen in gesprekken met vrienden. Dat heeft ons klaargestoomd voor dit moment”, zegt de journaliste door de telefoon. Niet dat anderen dat niet al eerder probeerden. Zo publiceerde de rechtenstudente Raya Sarkar vorig jaar een lijst met de namen van 50 Indiase docenten die zij ervan beschuldigde „seksuele roofdieren” te zijn. Die lijst leverde Sarkar vooral veel kritiek op, ook door prominente feministen, omdat de beschuldigingen afkomstig waren van anonieme bronnen. Dat Menon en enkele andere vrouwen nu het voortouw namen door onder hun eigen naam naar buiten te treden, heeft volgens de journaliste anderen het vertrouwen gegeven hetzelfde te doen. Dat, én het feit dat hun beschuldigingen dit keer niet zonder consequenties zijn gebleven. „Voor Indiase vrouwen is dat enorm bemoedigend. Eindelijk voelen we ons gehoord.”
</doc>
<doc id="775" genre="news" gender="?">
Spoken
 Onlangs lanceerde Netflix de griezelserie The Haunting of Hill House , waarin een getroubleerd gezin terugkijkt op hun tijd in een landhuis vol spoken. Ik joeg het hele seizoen er in één weekend doorheen, samen met mijn zus en een vriend niet in zijn eentje durfde te kijken. En dat terwijl hij hypotheekadviseur is en dus volgens sommigen het griezeligste beroep ter wereld heeft (na tandarts). In de eerste aflevering van Hill House zegt de oudste zoon dat een geestverschijning eigenlijk een verkapte wens is. Iets waarnaar je zo hevig verlangt dat het je verlamt. Zelf roept hij bijvoorbeeld dat hij geen kinderen wil maar ziet hij tegelijkertijd een spook die klokken repareert, wat symbool staat voor zijn verkapte kinderwens. Zijn jongere broer is verslaafd aan heroïne en wordt achtervolgd door de geest van een man die zichzelf inmetselde, om van zijn destructieve gewoontes af te komen. Een zusje dat lijdt aan een bipolaire stoornis ziet de hele tijd een dame die zich heeft verhangen. Na de laatste aflevering filosofeerden mijn zus en ik daar nog een beetje over door, over hoe een geest een wens kan zijn. „Het zijn altijd de diepste verlangens die het meest afschrikken”, zei ik. „Wat mensen willen is hun eigen verantwoordelijkheid hoor”, snauwde de hypotheekvriend. Hij trok zijn jas aan en vertrok. Wij bleven verbouwereerd achter. Ik piekerde over zijn reactie. Hij zit natuurlijk in een branche die wordt gestut door een wens die velen hebben: een eigen huis. Om die wens te vervullen zeg je een bedrag toe dat je nog niet hebt en zo lig je wakker van aflossingen die niet meer kunnen worden voldaan wanneer je je baan of gezondheid verliest. Mijn hypotheekvriend handelt feitelijk in spoken: in wensen die, eenmaal vervuld, slapeloze nachten met zich meebrengen. Misschien zat hij al niet goed in zijn vel toen hij met ons ging netflixen. De AEX-index schommelt momenteel flink. In de Volkskrant viel vrijdag nog te lezen dat de Amerikaanse beurzen in enkele weken alle winst van het afgelopen jaar hebben verspeeld. Toen ik hem vroeg of hij zich daarover zorgen maakte, mompelde hij nerveus dat het systeem zichzelf heus wel geneest. En of we het asjeblieft over iets anders konden hebben. En zo ligt hij wakker. Van de talloze schimmen die hij inmiddels heeft verkocht. Van wensen die langzaam weer in geesten veranderen, en door zijn hoofd gaan spoken. In een woning die door een onzichtbare hand wordt gestut, waarvan je nooit kan zeggen wanneer hij weer oplost in het duister. Ellen Deckwitz schrijft op deze plek een wisselcolumn met Marcel van Roosmalen.
</doc>
<doc id="776" genre="news" gender="?">
Sint mogelijk te laat met cadeaus
 Amsterdam - Pakjes voor Pakjesavond komen mogelijk pas aan als de Sint alweer is vertrokken. Dat zegt de Belangenvereniging van Pakketdistributie. De pakketbezorgers zijn het zat dat ze voor PostNL steeds meer pakjes moeten bezorgen tegen een in hun ogen te laag tarief. Door het webwinkelen groeit de stroom pakketjes als kool. „Nu is er voor de enorme najaarsdrukte met Sinterklaas, Kerst en Nieuwjaar geen eerlijk tarief. We plannen stiptheidsacties waardoor de pakjes voor Pakjesavond worden bezorgd als de Sint al is vertrokken”, zegt voorzitter Willem Snel. Vorig jaar bezorgden de chauffeurs van PostNL 207 miljoen pakketjes; naar verwachting komen daar dit jaar meer dan 21 miljoen stuks bij. November en december zijn de absolute topmaanden in de pakketbezorging vanwege alle feestdagen; 30 procent van het totale jaarvolume wordt dan bezorgd. De BVPD en PostNL liggen al maanden overhoop over de vergoeding. De bezorgers zeggen dat ze hun routes met de grote stroom van pakketten niet meer kunnen bolwerken. De BVPD wil een verhoging van 10 tot 15 procent per uur, ook omdat er een groot tekort is aan chauffeurs. „We snappen dat het vervelend is voor de kinderen, maar bezorgen is niet gratis”, zegt Snel. PostNL zegt in gesprek te blijven met de BVPD. „Ons tarief is in de afgelopen 2,5 jaar meer dan 14 procent gestegen. In een groeiende e-commercemarkt betalen we een reëel en concurrerend tarief.” 
</doc>
<doc id="777" genre="news" gender="?">
Reiniging standbeeld Servais niet voor meteen
  Halle - Het ziet er niet naar uit dat het standbeeld van de cellist Adrien François Servais op de Grote Markt in Halle de eerste maanden een poetsbeurt zal krijgen. Dat maakte schepen van erfgoed Pieter Busselot (CD) duidelijk op de Halse gemeenteraad. N-VA-gemeenteraadslid Sven Pletincx had bij de meerderheid gepolst wanneer er eventueel een reiniging kon gebeuren omdat het standbeeld een onverzorgde en vuile indruk maakt. "Het standbeeld van Servais is opgetrokken uit carrara-marmer wat zacht en broos is. Omdat het standbeeld al eens gerestaureerd werd, is het nog brozer geworden. Daarom kunnen we de reiniging niet zomaar door om het even wie laten doen", aldus Pieter Busselot. "Het zal moeten uitbesteed worden aan een gespecialiseerde firma. De laatste reiniging gebeurde in 2006 en kostte toen 3.242 euro. Dit budget is in 2018 niet voorzien in de begroting zodat de reiniging niet meteen kan gebeuren".
</doc>
<doc id="778" genre="news" gender="?">
Ontwerpen voor een fijne toekomst
 Amsterdam - Indoor-drones, zelfrijdende auto’s als verlengstuk van de woonkamer, gevelbekleding met zonnecellen en luxere treinen. We krijgen deze week weer een interessant kijkje in onze toekomst op de Dutch Design Week. 
</doc>
<doc id="779" genre="news" gender="?">
Ruim helft jongeren doet weleens vrijwilligerswerk
 Amsterdam - Iets meer dan de helft van de Nederlandse jongeren van 15 tot 25 jaar zet zich weleens in als vrijwilliger. Dat blijkt uit cijfers van het Centraal Bureau voor de Statistiek (CBS). Jongeren doen daarmee iets vaker dan volwassenen (49 procent) aan vrijwilligerswerk. De 18-jarige Laura van Oosten uit Oegstgeest meldde zich na haar eindexamen afgelopen juni aan als zorgvrijwilliger bij Xenia, een hospice speciaal voor jonge mensen van 16 tot 40 jaar in Leiden. „Een kwartier later kreeg ik al een mailtje terug voor een kennismaking.” Haar motivatie om vrijwilliger te worden? „Ik denk dat het geen kwaad kan om je nuttig te maken buiten je normale leven met studie of werk”, zegt ze. Met Xenia maakte ze eerder dat jaar kennis door een goededoelenactie op school. Samen met medeleerlingen zamelde ze geld in. Laura ondersteunt in het hospice gemiddeld een keer per week tijdens een shift van vier uur de verpleegkundige. „Soms spring ik last minute bij, zoals afgelopen zaterdagavond. Dan help ik bijvoorbeeld bij het naar bed brengen van de gasten: hen opfrissen, tanden poetsen en het bijstaan van de verpleegkundige bij het bedienen van de tillift.” Ook voert ze huishoudelijke taakjes uit, zoals wassen draaien. „Alles om de verpleegkundige te ontlasten.” Daarnaast is Laura ook gezelschap voor de gasten, zoals de bewoners van Xenia worden genoemd. „Voor hen is het prettig om een praatje te kunnen maken over iets anders dan hun ziekte met iemand in dezelfde leeftijdscategorie.” Haar leeftijdgenoten vinden het soms heftig als ze vertelt over haar vrijwilligersbaantje. Laura: „Natuurlijk, als je erover nadenkt, is dat het ook. De gasten zijn niet allemaal in de laatste fase van hun leven; sommigen komen ook tijdelijk logeren om het thuisfront even te ontlasten. Ik vind het fijn dat ik iets kan bijdragen, om het hun zo prettig en comfortabel mogelijk te maken. Het is zeker niet alleen maar rozengeur en maneschijn, maar je moet voor jezelf een balans vinden. Ik word gelukkig goed begeleid door Xenia.” Uit het onderzoek van het CBS blijkt dat jongeren in de leeftijd van 15 tot 18 jaar oververtegenwoordigd zijn bij vrijwilligerswerk. Bijna 60 procent zet zich minstens een keer per jaar in als vrijwilliger voor een organisatie. Laura: „Een hospice is misschien niet voor iedereen een geschikte plek, maar je kunt jezelf natuurlijk op heel veel manieren nuttig maken.” 
</doc>
<doc id="780" genre="news" gender="?">
‘Zingen geeft moeilijke gevoelens vleugels’
 Interview met zangeres Cat Power  Met door reiki hervonden kracht maakte zangeres Cat Power na zes jaar weer een nieuw album. Ook Lana Del Rey zingt er op mee. Een gesprek met zangeres Chan Marshall, alias Cat Power, lijkt op spoorzoeken. Marshall snelt langs de onderwerpen, ondertussen verwijzend naar uiteenlopende filosofen, therapieën en levenswijsheden - soms warrig, soms doorwrocht. Ze zoekt antwoorden op vragen als: hoe te leven, hoe te musiceren, hoe een kind opvoeden. In een Amsterdams hotel praat ze hierover, in verband met haar tiende album Wanderer , dat onlangs uitkwam en overal enthousiast ontvangen werd. Chan Marshall (1972, Atlanta) maakt muziek onder de naam Cat Power sinds 1994. Ze werd populair om haar gevoelige soulstijl, waarbij haar licht gebarsten stem wordt gedrenkt in de rijke klank van een orgel, of omgeven door elegante gitaarloopjes. In het verleden maakte Cat Power al geliefde albums als Moon Pix (1998) en The Greatest (2006), maar tijdens live-concerten stootte ze haar publiek soms van zich af door grillig gedrag en drankmisbruik. Wanderer is het eerste album sinds een zes jaar durende afwezigheid. Drie jaar geleden kreeg Marshall een zoon, die ze alleen opvoedt. Daarna begon ze te werken aan wat Wanderer zou worden. Musiceren valt haar zwaar, zegt Marshall, maar reiki en haar zoon hielpen haar. „Mijn kind hielp me al voordat hij geboren was. Ik was rustiger, op een spiritueel niveau, omdat ik zijn ziel in mijn lichaam droeg. Het album hiervoor voelde als een constant gevecht om de muziek coherent te maken. Bij deze plaat wilde ik rustig zijn, voor mezelf en mijn kind. Zoals de reiki-meesters zeggen: laat de reiki het werk doen. Nu wilde ik de kunst zijn werk laten doen. Dat is gelukt, min of meer.” Ze gebaart naar het plafond en vertelt over de geestesgesteldheid waaruit ze muziek maakte: een ‘universele, beschermende staat van zijn’. Vergeleken bij haar soms ongrijpbare uitleg, klinkt Wanderer juist aards. In nummers als ‘Black’ en ‘You Get’ combineert Marshall schrijnende melodieën met kalme instrumentaties, waarin piano, gitaar en een enkele orgelpartij zich op een luie manier ontrollen. In het middelpunt daarvan klinkt de warmbloedige zangstem van Marshall bij wie pijn altijd een ondertoon van berusting heeft. Een van de hoogtepunten is ‘Woman’, een stoer statement dat bijna niet werd opgenomen. „Woman is krachtig, maar ik wist niet of ik genoeg flair had om het te over te brengen. Iemand als Rihanna zou het moeiteloos doen.” Marshall lacht. „Als je een boodschap over onafhankelijkheid wil overbrengen, moet de toon kloppen.” Maar toen werd ze gevraagd door succeszangeres Lana Del Rey om mee op tournee te gaan. „Dat deed me goed. Met Lana voelde ik me weer deel uitmaken van een gemeenschap. Dat had ik sinds de jaren negentig niet meer gehad. De muzikantenscene van toen was weg; bands waren uit elkaar, mensen overleden of gestopt met muziek. Bovendien zijn er geen platenwinkels meer. Kortom, de manier waarop ìk muziek ervaar, was verdwenen.” Na de tour vroeg ze Del Rey om mee te zingen in ‘Woman’. „Met Lana in het refrein, als vrouwelijke tegenhanger van mijn jongensachtige stijl, klopte het.” In ‘Horizon’ gebruikt ze een stemvervormer. Het geeft haar stem een extra pijnlijk geluid. „Door het apparaat hoor je nog meer lagen van mijn gevoel. En die zijn soms pijnlijk, ja.” Ze is even stil. „Zingen is belangrijk omdat het ruimte geeft. Alsof je een vergeten kamer ontdekt. Door te zingen krijgen je gevoelens vleugels. Ook de moeilijke gevoelens. Daarom houden we van muziek.”
</doc>
<doc id="781" genre="news" gender="?">
Komt de bacon nog  op tijd bij de Britten?
 Agrarische export en de Brexit Vlees en snijbloemen uit Nederland liggen binnen een dag in de Britse supermarkt. Dat wordt heel lastig als het Verenigd Koninkrijk na de Brexit zijn eigen regels gaat bepalen. Een bacon-sandwich is gewoon brood met bacon. Maar voor de Britten is het toch bijzonder. De bacon-sandwich (ook wel bacon butty genoemd) werd in een enquête verkozen tot het beste wat het Verenigd Koninkrijk te bieden heeft, zo schreef de tabloid Daily Mail in 2012 . De Britten zijn nu eenmaal gek op bacon, weet Maiko van der Meer, directielid van slachter en vleesverwerker Vion. In de vier jaar dat hij in Engeland woonde, zag hij dat van dichtbij. Een flink deel van die bacon, en ander vlees, komt uit Nederland: 15 procent van onze vleesexport gaat naar de Britten. In euro’s had die in 2016 een waarde van 1,2 miljard, meldt KPMG in een recent rapport. Niet alleen is vlees een van de belangrijkste exportproducten naar het VK, het is ook een van de kwetsbaarste. Want anders dan verf, routers of brandblussers – net zo goed belangrijke Nederlandse producten voor de Britse markt – kan vlees ziekmakende bacteriën bevatten en is het bederfelijk. Minder dan een half jaar voor de Brexit weten Nederlandse bedrijven nog steeds niet waar ze aan toe zijn. Hoe goed zijn ze voorbereid? NRC maakte een rondgang langs de meest kwetsbare sectoren. 1. Nederlandse bedrijven en de Brexit: En dan sta je opeens voor een dichte slagboom 2. De agrarische sector: Komt de bacon nog op tijd bij de Britten?  3. De vissers: De Britten azen op de tong die Cor nu vist  4. De Rotterdamse haven: Brexit-rompslomp dreigt haven te verstoppen  Daarom moet het aan hoge eisen van voedselveiligheid voldoen. Maar in hoeverre erkent het VK straks de Europese afspraken daarover nog? Hoe harder de Brexit, hoe kleiner de kans dat dit lukt. Gevolg: extra tests door overheidsinstanties als de ‘voedselautoriteit’ NVWA. Nu nog liggen levensmiddelen uit Nederland binnen een dag in de Britse supermarkt. „Het nachtmerriescenario”, zegt Van der Meer, bij Vion verantwoordelijk voor de verkoop van varkensvlees, „is dat producten straks drie dagen moeten wachten bij de Britse grens.” Houdbaarheid is dan een probleem, al wordt vlees gekoeld vervoerd. Elke supermarkt wil producten die klanten thuis zo lang mogelijk kunnen bewaren. De Brexit dreigt de flexibiliteit van bedrijven als Vion te ondergraven. Neem die bacon. Bijna de helft daarvan wordt in de Britse supermarkt in de aanbieding verkocht. Dan moet je „kort op de bal spelen”, zegt Van der Meer. Vion, de Nederlandse baconmarktleider in het VK, moet leveringen snel kunnen opschroeven. Ook voor een andere Nederlandse exportsector is wachten aan de grens problematisch: de bloemen en planten. Britten houden van groen. Vorig jaar werd voor zo’n 850 miljoen euro vanuit Nederland in het VK verkocht. Alleen Duitsland is een grotere afzetmarkt. Vooral snijbloemen, losse stelen voor boeketten, moeten zo snel mogelijk thuis ‘op de vaas’ staan. Hoe meer extra grenscontroles, hoe slechter. Bij ondernemers heerst nog steeds veel ongeloof over de naderende Brexit, merkt Matthijs Mesken van bloemen- en plantenbranchevereniging VGB. „Zal het écht doorgaan, vragen ze zich af. Zien de Britten niet hoe stom dit is?” En dan is er de onzekerheid over welke soort Brexit. Dat is geen reden om achterover te leunen, waarschuwt hij. Want duidelijk is dat de export straks naar een land búíten de EU gaat. Dat betekent douaneformaliteiten. Mesken: „Meld je aan bij de douane, verdiep je in de documenten.”  Vorig jaar werd voor zo’n 850 miljoen euro aan bloemen en planten vanuit Nederland in het VK verkocht  Foto ANP/Remko de Waal Extra controles, stops en papierwerk kosten geld. In het vlees is dat zo’n 10 tot 28 miljoen euro per jaar, berekende KPMG in opdracht van de ministeries van Economische Zaken en Landbouw . Bij de snijbloemen, het groen dat het snelst verpietert, kwam KPMG uit tussen de 4 en 7 miljoen per jaar. Mesken twijfelt er niet aan dat ook Nederlandse ondernemers hieraan mee gaan betalen. „Ik hoor hier wel eens: die Brexit is hún probleem, niet het onze. Maar het is niet makkelijk om met grote spelers als supermarktketen Tesco te onderhandelen. Uiteindelijk krijgt iedereen ermee te maken.” Anders dan groente, fruit en (al naar gelang wie je het vraagt) vlees, zijn bloemen en planten geen eerste levensbehoefte. De sector voelt nu al wat de invloed is van hogere prijzen: de Nederlandse export kromp in twee jaar met zo’n 150 miljoen euro, waarschijnlijk deels door de waardedaling van het Britse pond na het EU-referendum. NRC Brexit Elke donderdag de laatste ontwikkelingen rond de geplande uittreding van het Verenigd Koninkrijk uit de EU. Mesken verwacht een „Toblerone-effect”, naar de chocoladereep die in het VK vanwege kostenbesparing kleiner werd (later overigens teruggedraaid). Supermarkten willen boeketten blijven aanbieden voor een scherpe prijs, zeg 4,95, terwijl bloemen duurder worden. „Dat kun je wel nagaan hoe dat bosje eruitziet.” Zonder vrijhandelsakkoord tussen EU en VK treden de (hoge) tarieven van wereldhandelsorganisatie WTO in werking. Vlees krijgt dan te maken met een gemiddelde invoerheffing van 50 procent, zegt Frans van Dongen, lobbyist voor de vleessector bij branche-organisatie COV. Hoe nadelig is dat? Op korte termijn denkt hij dat Nederlands vlees niet zomaar te vervangen is. Zo levert Vion aan Britse supermarkten als Tesco en Sainsbury’s, met specifieke afspraken op gebied van bijvoorbeeld dierenwelzijn.  De bacon van Vion  Foto Vion Maar op de langere termijn worden andere landen die ook veel vlees produceren opeens een stuk interessanter voor de Britten, vreest Van Dongen. Een zwart scenario vindt hij onbeperkte toegang van Amerikaans rundvlees op de Britse markt. Bijna alle Amerikaanse vleeskoeien krijgen groeihormonen. Hormoonvlees is in de EU verboden. Maar de Britten willen straks een handelsdeal met de Amerikanen sluiten – en wie weet gaat dat verbod dan van tafel.
</doc>
<doc id="782" genre="news" gender="?">
Aangifte tegen Nederlandse bedrijven wegens Kazachstaanse  miljardenfraude
 Burgerplatform Avaaz doet aangifte tegen in Nederland geregistreerde bedrijven die, met hulp van Trump-adviseur Giuliani, miljarden wegsluisden uit Kazachstan. Het internationale online burgerplatform Avaaz doet aangifte tegen twee Nederlandse bedrijven wegens betrokkenheid bij het witwassen van ten minste 1,5 miljoen dollar uit Kazachstan. Dat staat in een aangifte die het Amsterdamse advocatenbureau Prakken d’Oliveira heeft gedaan bij het Nederlandse OM, en die in handen is van NRC . De aangifte draait om de Nederlandse schakel in een internationaal witwasnetwerk, waarbij in totaal mogelijk 6 tot 10 miljard dollar is witgewassen met hulp van vertrouwelingen van de Amerikaanse president Trump. Onder hen ook Trump-adviseur en oud-burgemeester van New York, Rudy Giuliani. Zijn advocatenkantoor Bracewell en Giuliani zou de praktijken hebben gefaciliteerd. De aangifte, die mede is gebaseerd op onthullingen van onderzoeksprogramma Zembla vorig jaar, richt zich op de in Nederland gevestigde firma’s Bayrock en Kazbay. Beide firma’s zijn onderdeel van het Amerikaanse Bayrock Group van de Kazachstaans-Russisch-Turkse zakenman Tevfik Arif. Arif onderhield goede betrekkingen met Trump . Samen ontwikkelden zij een reeks vastgoedprojecten, waaronder het luxueuze Trump SoHo hotel in New York. In 2010 werd Arif in Turkije aangehouden op verdenking van het financieren van seksfeesten met minderjarige prostituees. Hij ging in 2012 vrijuit, vier anderen werden veroordeeld. NRC schreef in 2016 over de zakelijke handel en wandel van Arif. De tweede man binnen de Bayrock Group is de Russisch-Amerikaanse beurshandelaar Felix Sater, die claimt zaken voor Trump te hebben gedaan. Sater, zoon van een Russische crimineel, is inmiddels informant van de FBI. De fraudezaak kwam tien jaar geleden in Kazachstan aan het licht, toen PricewaterhouseCoopers bij een controle van de grootste bank van Kazachstan, BTA Bank, een gat van tien miljard dollar ontdekte en tegelijk een andere miljoenenfraude openbaar werd. Sleutelpersonen bleken de oud-burgemeester van Almaty, Viktor Chrapoenov, en de president van de BTA bank, Moechtar Abljazov. Samen verduisterden de twee oligarchen een bedrag van in totaal 6 tot 10 miljard dollar. Dit geld werd vervolgens via familieleden door een wereldwijd netwerk van lege vennootschappen gesluisd, waarbij de Nederlandse Kazbay en Bayrock een centrale rol speelden. Daarna werd het geld geïnvesteerd in vastgoedprojecten in de Verenigde Staten en Europa, om vervolgens als ‘winst’ weer uitgekeerd te worden. Advocatenkantoor Bracewell en Giuliani werd ingehuurd om offshore bedrijven op te richten om belastingen te minimaliseren. KazBay zou op advies van Giuliani in 2007 in Nederland zijn opgericht, zo meldde Zembla, wegens het gunstige belastingklimaat. Chrapoenov vluchtte in 2007 met zijn familie naar Zwitserland. De Zwitserse firma Helvetic Capital, tevens genoemd in de aanklacht, is in handen van zijn echtgenote, Leila Chrapoenova.
</doc>
<doc id="783" genre="news" gender="?">
Steek de zieken een hart onder de riem
 Vanaf 13u tot ongeveer 19u zijn alle fijnproevers welkom om zich tegoed te doen aan de heerlijke flensjes die de medewerkers van Ziekenzorg met liefde bakken. Bij dat alles kun je de dorst lessen met een lekker biertje of een koele frisdrank.
</doc>
<doc id="784" genre="news" gender="?">
Hoe fotografie een kunstvorm werd
 Fotografie  In het Victoria & Albert Museum in Londen opent deze vrijdag het nieuwe Photography Centre . Het laat goed zien hoe fotografie van registrerend medium naar kunst transformeerde. Voor T.C. Grove, rond 1900 verantwoordelijk voor de fotocollectie van het Londense Victoria & Albert Museum in Londen, was fotografie vooral een visuele encyclopedie. Reuzehandig om gebeurtenissen, architectuur of de andere, échte kunst in het museum te documenteren. Maar niet bedoeld om zelf bijzonder te zijn. Toen de Franse fotograaf Eugène Atget in 1902 foto’s aanbood die hij had gemaakt van ‘Le Vieux Paris’, was Grove dus maar matig geïnteresseerd. Voor 1 franc per stuk wilde hij er wel een aantal aanschaffen. De trappenhuizen die Atget had gefotografeerd in Parijse hotels bijvoorbeeld, maar vooral omdat hij dat zo’n fraai staaltje architectuur vond. Voor de uitzonderlijke kwaliteit van het beeld had hij niet echt oog, de bijzonder compositie boeide hem niet zo. De foto’s van ‘Les Petits Environs de Paris’, waar Atget 1,50 franc voor vroeg (hij had er immers voor moeten reizen) vond Grove simpelweg te duur. Hij wist de prijs omlaag te krijgen tot 1,25 franc. Hij loodste zo, niet van harte, 572 foto’s van Atget de museumcollectie binnen. Linda McCartney (1941-1998), Auntie Jin , 1984, Cyanotype. Photographer Linda McCartney  Atgets foto’s, in 1930 postuum gepubliceerd in Atget, Photographe de Paris , gingen in de afgelopen decennia voor enorme bedragen bij internationale veilingen onder de hamer, zijn inmiddels opgenomen in fotocollecties van onder andere het Metropolitan en het MoMA en worden geroemd om hun mysterieuze en verontrustende kwaliteit – „alsof het crimescenes zijn”, schreef de Duitse criticus Walter Benjamin. Die veranderde status van de fotografie, hoe het van registrerend medium naar kunst transformeerde, zien we mooi terug in het vernieuwde Photography Centre van het V De beelden die Atget in het begin van de twintigste eeuw maakte van de gracieuze trappenhuizen van het Parijse Hotel de la Brinvilliers, het Hotel Seguier en Hotel le Charron hangen hier nu prominent aan de muur te pronken, als een overwinning op de krenterigheid van Grove. Het Photography Centre , twee grote, bestaande zalen op de eerste verdieping die een facelift kregen, opent vandaag haar deuren met Collecting Photography: From Daguerreotype to Digital . Dat het V een ware schatkamer aan fotografie herbergt en terecht bekend staat als het museum met een van de belangrijkste en meest uitgebreide fotocollecties van de wereld, lieten ze al in eerdere overzichtsexposities zien. Dat er vorig jaar aan de half miljoen eigen voorwerpen – foto’s, glasnegatieven, autochromen, camera’s, boeken – nog eens 300.000 werden toegevoegd uit de collectie van de Royal Photographic Society, maakt dat de verzameling nu nog rijker, breder, dieper is geworden. In de tentoonstelling is een aantal van deze nieuwe aanwinsten te zien; een van de allereerste fotografische afbeeldingen bijvoorbeeld, een heliogravure uit 1827 van de Fransman Joseph Nicéphore Niépce, twaalf jaar voor de uitvinding van de fotografie door Louis Daguerre en William Henry Fox Talbot. Van Talbot is een hele vitrine ingericht, waarin we onder andere zijn eerste calotypiën zien en een aantal zelf getimmerde camera’s: kleine, vierkanten houten boxen met een rond gat waar hij een lens in monteerde; door Talbots echtgenote ‘muizenvallen’ genoemd, omdat hij ze overal door het huis op de grond liet slingeren. Edward Steichen (1879-1973), Clare Booth Luce , 1938. Victoria and Albert Museum, London / Estate of Edward Steichen In een vol en feestelijk overzicht van bijna 180 jaar fotografie komen natuurlijk de grote namen uit de canon van de fotografie voorbij: Julia Margaret Cameron, Paul Strand, Alfred Stieglitz, Horst P. Horst, Edward Steichen, Gertrude Käsebier. Bij de hedendaagse fotografie is er een grote presentatie gemaakt van de dertig foto’s uit de serie True Color (1970-1974) van de Amerikaanse straatfotograaf Mark Cohen. Hij was een van de eersten die begin jaren zeventig in kleur ging fotograferen, in een tijd dat kunstfotografie vooral zwart-wit moest zijn en kleur bedoeld was voor reclamefotografie of familiekiekjes. Door deze informatie op de begeleidende tekstbordjes, wordt het publiek duidelijk gemaakt hoe in de geschiedenis van de fotografie ideeën over wat wij mooi en goed vinden veranderen. De keuze van de curatoren om naast deze serie de foto’s van onder anderen Nan Goldin, Cindy Sherman en Martin Parr te hangen, werkt goed – zij gebruiken in de jaren 80 en 90 kleur in een kunstwereld waarin dat inmiddels volkomen geaccepteerd is. Werk van jongere en relatief onbekende fotografen is er ook; de Britse Mary McCartney laat intieme zwart-wit foto’s zien van vrouwen voor spiegels en badkamers. Ze worden in een speciale vitrine getoond, samen met de foto’s van haar moeder, Linda McCartney, wier werk begin dit jaar door Paul McCartney aan het V werd geschonken . Mary McCartney, Murphy , 2005, Bromide Print. Victoria and Albert Museum, London Een aparte plek is ingeruimd voor de Duitse fotograaf Tomas Ruff (1958), die op verzoek van het museum mocht gaan neuzen in de fotocollectie. Ruff hanteert al een tijdje een werkwijze waarbij hij zijn foto’s niet zelf maakt maar beelden bewerkt van bijvoorbeeld de NASA of het internet. Voor zijn project Tripe/Ruff koos hij negentiende-eeuwse papiernegatieven van Linnaeus Tripe uit India en Birma. Zijn herinterpretaties van die exotische foto’s van lang geleden leveren nieuwe, verrassende beelden op, waardoor de kijker ook de oude beelden weer anders gaat bekijken. Waarmee deze serie hetzelfde doet als wat er in de hele tentoonstelling gebeurt – door oud te mixen met nieuw, door verrassende combinaties in een rijke, heldere presentatie, kijken we opnieuw en anders naar de beelden van toen en die van nu.
</doc>
<doc id="785" genre="news" gender="?">
De Linde speelt Taxi Taxi
  Halle - Toneelkring De Linde staat op de planken in zaal De Kring in Lembeek op 9, 10, 11, 16 en 17 november. Ze brengen er de komedie Taxi Taxi over het nogal chaotische dubbelleven van een taxichauffeur in een regie van Edwin Vandermeeren. Het stuk werd helemaal herwerkt naar herkenbare Lembeekse toestanden. Tickets zijn te koop op de Hobbybeurs in zaal De Kring op zaterdag 20 en zondag 21 oktober en vanaf 24 oktober via 0476-32.67.60. tussen 18uur en 19.30uur.
</doc>
<doc id="786" genre="news" gender="?">
Urgenda dwingt kabinet tot daadkracht
 Onzekerheidsmarge cruciaal Het kabinet moet de CO 2 -uitstoot veel verder terugdringen dan gedacht. De onzekerheidsmarge die wordt gehanteerd vond de rechter „niet acceptabel”. Vanwege de Urgenda-zaak moet het kabinet veel hardere maatregelen nemen om de uitstoot van broeikasgassen in 2020 te verminderen dan waar het nu doet. Dat zeggen kenners van het Nederlandse energiesysteem. De afgelopen dagen is door meerdere experts geopperd om de Amsterdamse Hemwegcentrale te sluiten. Volgens energie-consultant Kees van der Leun is dat echter nog lang niet genoeg. Op Twitter rekende hij donderdag voor dat de uitstoot van broeikasgas volgens de meest actuele cijfers niet met 4 miljoen ton teruggebracht moet worden, maar met 13 miljoen ton. Hij krijgt steun van Martien Visser, energie-expert aan de Hanzehogeschool in Groningen. „Ik denk dat Van der Leun meer gelijk heeft dan ons wellicht lief is”, reageert Visser. Deze week zinspeelde onder meer het Planbureau voor de Leefomgeving erop dat de Hemwegcentrale gesloten zou moeten worden vanwege het Urgenda-vonnis. Dat zou „op een bierviltje” 3 miljoen ton CO 2 -reductie opleveren. Een opgave van 13 miljoen ton CO 2 betekent dus dat ook met de sluiting van één kolencentrale nog lang niet aan de eis wordt voldaan. Het kabinet had dinsdag nog gemeld dat de Urgenda-doelen „binnen bereik” zijn. Door de Urgenda-uitspraak, die dinsdag werd bekrachtigd in hoger beroep, moet Nederland de uitstoot van broeikasgas in 2020 met minimaal 25 procent verminderen ten opzichte van ijkjaar 1990. Het Planbureau voor de Leefomgeving (PBL) verwachtte in zijn laatste prognose dat de reductie zonder verdere maatregelen uitkomt op 23 procent. Het ‘gat’ van 2 procentpunt komt overeen met 4 miljoen ton CO 2 . Het PBL maakte echter de kanttekening dat de werkelijke afname van de uitstoot in 2020 tussen 19 en 27 procent kan liggen, vanwege allerlei praktische en economische onzekerheden – of een windpark wordt afgebouwd, de conjunctuur, zelfs het weer. Het gerechtshof in Den Haag ging in zijn arrest , anders dan de rechtbank, nadrukkelijk in op die onzekerheidsmarge. Het schrijft dat het die marge „niet acceptabel” acht. Een reductie van 25 procent is volgens het hof het minimum. Als de staat daar niet op af koerst, beschermt het burgers onvoldoende tegen een „reëel en onmiddellijk dreigend gevaar”: opwarming van de aarde met meer dan 2°C. Die marge ligt politiek gevoelig, want het kabinet moet zich bij zijn aanstaande politieke keuzes voor ‘Urgenda’ baseren op onzekere prognoses. De werkelijke CO 2 -uitstoot in 2020 zal pas in de loop van 2021 bekend zijn. Volgens Van der Leun, strategisch adviseur bij het internationale energie-onderzoeksbureau Navigant, betekent het arrest dat uitgegaan moet worden van het worst case- scenario: de CO 2 -reductie blijft zonder ingrijpen steken op 19 procent. „Het arrest zou dan betekenen dat er nog 6 procent bij moet”, aldus Van der Leun. Dat komt overeen met een gat van 13 miljoen ton CO 2 . „Het is wel haalbaar”, zegt hij desgevraagd. „Bijvoorbeeld door meerdere kolencentrales te sluiten, de maximumsnelheid te verlagen en energiebesparende maatregelen te nemen.” De Groningse expert Martien Visser ziet dat niet gebeuren. Volgens hem maakt Nederland „weinig kans” om de komende twee jaar nog 13 miljoen ton CO 2 te besparen, „tenzij het draconische maatregelen treft”. Zelf rekent hij erop dat het ‘gat’ 7 miljoen ton CO 2 bedraagt, plus een marge vanwege onzekere prognoses. Directeur Marjan Minnesma van de Stichting Urgenda wil zich niet uitspreken over dat getal. „De afname moet 25 procent zijn in 2020. En het lijkt me voor het kabinet verstandig als je daar boven gaat zitten, want het valt altijd tegen.” Een woordvoerder van het ministerie van Economische Zaken en Klimaat wil alleen kwijt dat „de inzet zal zijn om 25 procent reductie te realiseren”. De berekening van Van der Leun is noodzakelijkerwijs gebaseerd op PBL-cijfers van vorig jaar. Het PBL maakt begin 2019 een nieuwe prognose. Eerder dit jaar zijn door het kabinet wel maatregelen voor energiebesparing en duurzame energie aangekondigd die het Urgenda-doel kunnen helpen. Het PBL bracht daar zelf deze week tegenin dat Nederland juist ook afgedreven kan zijn van het Urgenda-doel, onder meer doordat de CO 2 -uitstoot in 2017 tegenviel. Als de uitstoot van broeikasgassen in 2020 niet minimaal 25 procent is afgenomen , zal de Stichting Urgenda „nakoming vorderen” van de uitspraak, via een dwangsom. Dat zegt directeur Marjan Minnesma. De staat zou dan moeten betalen aan Urgenda. Minnesma: „Ik weet nog wel wat leuke dingen om daarmee te doen. Mensen gratis zonnepanelen geven, bijvoorbeeld.” Hoe hoog zo’n dwangsom zou zijn, bepaalt de rechter. Om er een slag naar te slaan: de Europese CO 2 -prijs (voor onder meer de industrie) ligt nu rond de 20 euro per ton CO 2 . Bij dat prijsniveau kost elke miljoen ton broeikasgas die in 2020 te veel wordt uitgestoten 20 miljoen euro.
</doc>
<doc id="787" genre="news" gender="?">
Provincie stimuleert herdenking 100 jaar Groote Oorlog in Vlaams-Brabant
  Haacht - De provincie Vlaams-Brabant stimuleert de herdenking van de Groote Oorlog van 1914-1918. Zo gaf ze 114.328 euro subsidies aan 31 initiatieven om gebeurtenissen en personen uit deze oorlogsperiode in de kijker te zetten. Ook gaf ze 55.400 euro aan 17 erfgoedprojecten in het kader van de Eerste Wereldoorlog. Bijna 100 jaar geleden, op 11 november 1918, eindigde de Eerste Wereldoorlog. Dit feit zal de komende maanden wereldwijd herdacht worden. Ook in Vlaams-Brabant heeft de oorlog gruwel en geweld veroorzaakt. Daarom werkte de provincie een aantal initiatieven over de Eerste Wereldoorlog uit en werden andere actoren gestimuleerd om de herinnering aan het de Groote Oorlog levendig te houden. "Ook in Vlaams-Brabant heeft de oorlog wonden geslagen", aldus gedeputeerde voor Toerisme, Monique Swinnen (CD). "Deze zullen passend herdacht worden tijdens de herdenking van het oorlogseinde. Als streekmotor ondersteunen we deze initiatieven in heel de provincie."   De provincie Vlaams-Brabant opende in 2014 het Belevingscentrum ’14-’18 in Tildonk. Hier vindt men een permanente tentoonstelling over tal van thema’s die verbonden zijn aan de vier oorlogsjaren in Vlaams-Brabant. In dit voormalige Ursulinnenklooster loopt momenteel de expo ‘In de ogen van een vluchteling’ met anekdotes, foto’s en voorwerpen die een beklijvend verhaal vertellen van de oorlogsjaren in Vlaams-Brabant door de ogen van een vluchteling. Bovendien kunnen in een treurwilg midden in de kloostertuin, naar de sfeer van een Japanse tuin, haiku’s worden opgehangen rond het thema vrede & hoop.  Momenteel loopt in de kloostertuin van het Bezoekerscentrum in Tildonk en op drie locaties in het centrum van Halle de openluchtexpo ‘Door de lens van de bezetter’. Foto’s van kerken, begijnhoven, kastelen, burgerwoningen en kunstwerken gemaakt door de Duitse kunsthistorici, fotografen en architecten geven een unieke blik op het dagdagelijks leven tijdens de oorlogsjaren.   Tot 11 november is de Panquinkazerne in Tervuren omgetoverd tot een vredessite met een klaprozeninstallatie. Van vrijdag 9 tot en met zondag 11 november zullen er nocturnes doorgaan met unieke verlichting en tal van performances.  In Vlaams-Brabant worden dit najaar verschillende feestelijkheden en herdenkingsplechtigheden georganiseerd in het kader van het einde van de Groote Oorlog. Om de herdenking kracht bij te zetten, vroeg de provincie aan alle Vlaams-Brabantse gemeente- en kerkbesturen om op zondag 11 november om 11 uur gedurende enkele minuten alle klokken en beiaards te luiden. De provincie Vlaams-Brabant gaf 55.440 euro aan 17 erfgoedprojecten in Aarschot, Asse, Begijnendijk, Bertem, Bierbeek, Glabbeek, Haacht-Wespelaar, Haacht-Tildonk, Hoegaarden, Holsbeek, Huldenberg, Kapelle-op-den-Bos, Keerbergen, Kortenaken, Liedekerke, Londerzeel en Meise. Deze subsidies gingen naar onroerend erfgoedinitiatieven, zoals vredesmonumenten, attentiestenen, gedenkzuilen en herdenkingsborden, die in het kader van 100 jaar einde WOI de herinnering aan de ‘Groote Oorlog’ levendig houden. Eén van de projecten die provinciale steun ontvingen is het ‘Project begraafplaatsen’ in Kapelle op/den Bos: een nieuw herdenkingsmonument met groenaanleg, met verwerking van elementen uit ontruimde grafzerken van oud-strijders. Op de begraafplaatsen van Nieuwenrode en Ramsdonk komt er een pancarte met QR-code met info over de aldaar begraven slachtoffers en oud-strijders uit WOI. Ook de groene site tussen Ramdonkse pastorie en kerk, rond het beeld ‘Prima Mater’, wordt heraangelegd. De onthulling gebeurt op 11 november.  De provincie Vlaams-Brabant gaf 31 initiatieven die WOI-gerelateerde gebeurtenissen, personen of plaatsen in de kijker zetten financiële steun voor een totaal bedrag van 114.328 euro. Deze initiatieven vinden plaats in Aarschot, Affligem, Bever, Bierbeek, Boutersem, Drogenbos, Geetbets, Glabbeek, Halle, Herent, Huldenberg, Kampenhout, Kapelle-op-den-Bos, Kortenaken, Kortenberg, Leuven, Liedekerke, Linkebeek, Meise, Rotselaar, Tienen en Zemst. "Eén van de projecten die provinciale steun ontving, is de rondreizende tentoonstelling van kunstkring ’t alent Werchter. Hun tentoonstelling ‘Diep in het geheugen van papavers’ toont indrukken over 100 jaar einde van WOI van 14 lokale kunstenaars via mixed media, aquarel, olieverf op doek, schilderen op zijde, werken met vilt, steenkappen, keramiek/fotografische bewerkingen, gedichten en een boekvoorstelling.", besluit gedeputeerde Monique Swinnen. 
</doc>
<doc id="788" genre="news" gender="?">
&#8216;Militairen maken zich zorgen over helmen en vesten&#8217;
 Volgens het AD maken militairen zich zorgen omdat veel scherfvesten ver over datum zouden zijn en de helmen zouden zo buigzaam ‘als karton’ zijn. Nederlandse militairen van het Korps Commando Troepen maken zich zorgen over de kwaliteit van hun kogelwerende vesten en helmen, schrijft het AD dinsdag. Scherfvesten zouden ver over datum zijn en de helmen zo buigzaam “als karton”. Volgens de krant hebben militairen in 2016 al een klacht ingediend over de kwaliteit van de helmen. Uit een steekproef zou blijken dat dertig procent van de helmen was vervormd, maar met de klacht zou niets zijn gedaan. Ook adviseerde de Dienst Materieel Organisatie (DMO) in december van dat jaar de helmen te vervangen. Uit testen van onderzoekbureau TNO zou blijken dat hoewel de bescherming op orde was, het in gebruik houden van de helmen “het vertrouwen van de gebruiker in de helm” zou ondermijnen. Met dit advies is volgens de krant niets gedaan. Ook zouden “vrijwel alle” scherfvesten over de houdbaarheidsdatum zijn. Sommige vesten zouden al twaalf jaar gebruikt worden, terwijl ze eigenlijk na vijf jaar vervangen zouden moeten worden. De krant schrijft dat de militairen met hun verhaal naar buiten komen “omdat er al jaren niets met hun klachten gebeurt”. Volgens het AD bevestigt het ministerie van Defensie dat de houdbaarheidsdatum van de scherfvesten is overschreden, maar dat militairen niet met onveilig materiaal op pad zijn gestuurd. Uit onderzoek van TNO zou zijn gebleken dat negentig procent van de scherfvesten voldoende bescherming bood. De overige tien procent had schade en is niet meer in gebruik. Ook zouden er nieuwe vesten zijn besteld.
</doc>
<doc id="789" genre="news" gender="?">
Scholen lopen voor het goede doel
  Gooik - Meer dan 500 kinderen van het eerste tot het zesde leerjaar van alle Gooikse scholen hielden op de atletiekpiste aan de Koornmolen hun jaarlijkse scholenloop. Elk leerjaar liep op 25 minuten tijd zoveel mogelijk rondjes. Ze lieten zich sponsoren voor elke stempel die ze haalden. De opbrengst van de scholenloop gaat dit jaar naar de Foundation Martin Dekegel die in Sri Lanka bezig is met een scholenproject. Een ander deel van de opbrengst gaat naar de aankoop van sportmateriaal voor de eigen lessen LO.
</doc>
<doc id="790" genre="news" gender="?">
Infosessie subsidie voor zonnepanelen
  Haacht - Net als in 2017 organiseert de provincie Vlaams-Brabant in samenwerking met IGO, PajoPower, 3WPlus, Kringwinkel Hageland en de gemeenten de provinciale groepsaankopen. Op dinsdag 23 oktober kan men voor de groepsaankoop van zonnepanelen in GC Den Breughel terecht voor een infosessie. In 2018 staan er vier groepsaankopen in de kijker: hoogrendementsglas, fotovoltaïsche zonnepanelen, dak- en zoldervloerisolatie en muurisolatie. IGO en het Provinciaal Steunpunt Duurzaam Bouwen selecteerden voor de Leuvense regio een aantal lokale aannemers en installateurs voor de uitvoering van de werken. Een kwalitatieve uitvoering, een correcte prijs en een stipte opvolging staan steeds centraal. Aldus de initiatiefnemers Op 23 oktober kan men in Haacht tussen 20 en 22 uur een infosessie over zonnepanelen volgen. Men krijgt er informatie over de campagne, de aanpak, mogelijke premies en leningen en men kan er terecht voor persoonlijk advies van het Provinciaal Steunpunt Duurzaam Bouwen. Tijdens de infosessie kan men ook kennismaken met de aannemers en installateurs Later volgen nog infosessies in Boortmeerbeek en Rotselaar.
</doc>
<doc id="791" genre="news" gender="?">
Dat hardlopen moet  wel gezellig blijven
 Social run Niet iedereen gaat hardlopen voor de beste tijd. Sommige mensen willen gezellig sporten, met een biertje bijvoorbeeld. Voor hen zijn er social runs. Aan de start van deze wedstrijd staan geen lopers met gespannen gezichten. De sporthorloges lieten ze thuis, gps schakelden ze niet in en ze aten van tevoren geen borden pasta of kwark. Vandaag gaat het niet om een goede tijd of een persoonlijk record. Vandaag lopen ze een social run. Op deze zonnige septembermiddag verzamelden de ongeveer tachtig lopers zich bij de Kralingse Zoom in Rotterdam. Ze doen in twee groepen mee met de Brewery Run, die voert langs drie brouwerijen dwars door de stad. Ze lopen van noord naar zuid en stoppen bij twee brouwerijen om speciaalbier te drinken. De ene groep loopt acht kilometer, de ander elf. De tocht eindigt bij een derde brouwerij. Hardloopcoach Michel de Wit bedacht het concept, naar eigen zeggen vanuit zijn liefde voor hardlopen en voor bier. Hij verdient niets aan de wedstrijd, zegt hij, wel helpt het voor de naamsbekendheid van zijn bedrijfje. NRC Slim leven Elke maandag de beste stukken over zelfverbetering en levensvragen. De hardloopkalender staat vol met evenementen met een accent, thema of doel. In Amsterdam is de Pizza & Prosecco-run, in Utrecht de Night Run. De Urban Trail Run, waarbij deelnemers door musea en andere bijzondere gebouwen lopen, kan inmiddels in dertien steden worden gerend. Bij de zogenoemde social runs ligt de focus niet op de sportieve prestatie – de meeste organisatoren werken zonder tijdsregistratie, waardoor de druk om een bepaalde tijd neer te zetten afneemt. Jaarlijks doen duizenden Nederlanders mee met dit soort wedstrijden, die vaak bovendien sneller zijn uitverkocht dan reguliere evenementen. De populariteit van de wedstrijden is deels een logisch gevolg van de toename van het aantal lopers in ons land. Al tijden bewegen Nederlanders ieder jaar meer en hardlopen is een van de populairste sporten. Vorig jaar trokken ruim 1,5 miljoen Nederlanders hardloopschoenen aan, blijkt uit cijfers van sportkoepel NOC*NSF. Sportmarketingbedrijf Golazo, de organisator van de Urban Trail Runs, doet onderzoek naar de hardloopmarkt. Volgens een woordvoerder is sinds vijf jaar een verschuiving te zien in wat hardlopers zoeken: ze willen meer lopen, meer evenementen, maar minder prestatiedruk. „Zowel nieuwe lopers als doorgewinterde sporters zijn op zoek naar evenementen waar de beleving centraal staat. Ze willen bewegen, maar de fun staat voorop.” Michel de Wit organiseerde met zijn bedrijfje This is Running een nachtelijke loop op het strand, en wekelijks neemt hij lopers mee op een zogenoemde mindful run. „Ik denk dat deze loopjes populair zijn vanwege de maatschappelijke druk die veel mensen dagelijks voelen. Als je altijd moet presteren, is het lekker om dat tijdens het sporten even niet te hoeven.” Met de Brewery Run heeft hij daarom „een goede snaar geraakt”, denkt hij. „Hardlopen en bier zijn twee dingen die ik relaxed vind, blijkbaar hebben anderen dat ook.” Veel deelnemers kwamen niet alleen naar Rotterdam om de druk te ontlopen, de loop is ook een kans om gelijkgestemden te ontmoeten. Tijdens de pauzes bij de brouwerijen wordt uitgebreid gepraat. Een deelnemend voetbalteam zit lallend aan de biertafels, twee oudere mannen bieden tegen elkaar op met bijzondere wedstrijden die ze hebben gelopen, een groepje bespreekt welk biertje het lekkerst is. Wim van Vliet (57) is een van de oudste deelnemers, al is dat aan zijn sportschema niet te zien. Ieder weekend loopt hij minstens vijftien kilometer, vaak in wedstrijdverband. Normaal kijkt hij gespannen tijdens wedstrijden, chagrijnig zelfs. Maar nu lacht hij. Hij hoeft geen snelle tijd. Hij is hier om te lopen, biertjes te drinken en andere lopers te ontmoeten. „En kijk hoe vrolijk ik nu ben.” Het is zo lekker om een keer ontspannen te kunnen lopen, zonder die druk Fred van Erkel, fanatieke sporter Net als Van Vliet kwam Claudia Rivera (47) alleen naar de Kralingse Zoom. Ze vindt het fijn dat ze vandaag niet het gevoel heeft dat ze zich moet vergelijken met andere deelnemers. Of dat ze haar best moet doen om niet als laatste over de finish te komen. „Als je je continu vergelijkt met anderen, kun je niet echt genieten. Nu kan ik een leuke dag hebben met mensen met wie ik in elk geval twee dingen gemeen heb: hardlopen en de liefde voor bier.” Fred van Erkel (39) uit Capelle aan den IJssel is een bloedfanatieke sporter, vertelt hij. „Ik móét mijn tijden altijd verbeteren en dat fanatisme wordt steeds erger.” Tijdens trainingen en wedstrijden komt er normaal gesproken geen woord over zijn lippen, want dat betekent tijdverlies. Maar vandaag loopt hij expres achteraan en praat hij honderduit. „Het is zo lekker om een keer ontspannen te kunnen lopen, zonder die druk.” De social runs zullen de reguliere wedstrijden nooit vervangen, zeggen zowel de lopers als de organisatoren. Het aantal aanmeldingen voor reguliere wedstrijden neemt ook ieder jaar toe. Voor de NN Marathon Rotterdam meldden zich dit jaar bijvoorbeeld ruim 46.000 mensen aan, in 2014 was dat nog minder dan 35.000. Ook de deelnemers aan de Brewery Run lopen vrijwel allemaal binnenkort mee in een reguliere wedstrijd. Van Erkel bereidt zich voor op de marathon op Hawaï, volgend jaar wil hij die in Rotterdam lopen. „Dus vanaf nu wordt het gewoon weer knallen, knallen, knallen.”
</doc>
<doc id="792" genre="news" gender="?">
Eis: 16 jaar tegen ’zwakbegaafde’ Toon N.
 SCHIPHOL - Hij voelde zich bedreigd. Als een prooi in een kooi waarop dertig leeuwen kwamen afstormen. Hij wilde zijn belagers slechts wegjagen met een waarschuwingsschot, maar de kogel trof de 33-jarige Yassine Majiti in het hoofd. Die overleed vrijwel direct. 
</doc>
<doc id="793" genre="news" gender="?">
Eerste spadesteek voor nieuwe turnhal
 Op de site van de turnhal aan de Grensstraat 12 in Essen werd maandagmiddag de eerste spadesteek uitgevoerd op de gronden van de Zusters van Berlaar. Op deze gronden bevinden zich een kleuterschool, een lagere school en een middelbare school. Turnkring Gympuls mag de hal na de schooluren gebruiken en de scholen mogen de turnhal tijdens de schooluren optimaal benutten. De turnhal heeft een totale oppervlakte van 1.400 m². Naast de polyvalente sportvloer van 500 m² en een zone van 280 m² voor vaste turntoestellen is er een valkuil om de gymnasten veilig te laten trainen. Boven de drie kleedkamers en sanitaire voorzieningen is er een vergaderlokaal en een sportzaal van 130 m².
</doc>
<doc id="794" genre="news" gender="?">
Postbodes vertrekken voortaan uit Aarschot
  Tremelo - Sinds deze week vertrekken de postbodes van Tremelo niet meer vanuit het Bpost-gebouw aan de Veldonkstraat, maar vanuit een groter kantoor aan het station in Aarschot waar ze meer ruimte hebben om de continue stijging van pakjes op te vangen. Hierdoor is het mogelijk dat de postbodes op een ander uur dan normaal langskomen. De loketten in Tremelo blijven wel gewoon geopend om verdere dienstverlening te garanderen Alle postbodes beschikken nu over een postauto om de pakjes te bezorgen vanuit Aarschot naar Tremelo. Sommigen beschikken daarnaast ook in Tremelo over een fiets of e-bike om de gewone briefwisseling uit te reiken. Deze nieuwe regeling volgt naar verluidt een trend, zo is dit nu ook al het geval voor de postbodes van Tielt-Winge en Rotselaar.
</doc>
<doc id="795" genre="news" gender="?">
Europees Hof: ontslagen rechters Polen moeten terug
 President Duda verlaagde de gedwongen pensioenleeftijd voor hoge rechters van 70 naar 65 jaar en installeerde nieuwe rechters. Het Europees Hof heeft vrijdag besloten dat alle ontslagen Poolse rechters voorlopig mogen terugkeren in hun functie. Dat bericht de Poolse krant Gazeta Wyborcza vrijdag. In oktober raakten de Poolse president Andrzej Duda en zijn regering in opspraak vanwege de installatie van 27 van de 72 hoge rechters. Hun voorgangers had Duda met pensioen gestuurd, een beslissing die in strijd is met Europese wetgeving. Het besluit van Duda bracht Polen verder in conflict met Brussel, dat van mening is dat de Poolse rechtsstaat door de regering ontmanteld wordt. De beslissing van het Hof betreft een interim-maatregel: over de hervorming van de Poolse grondwet die Duda’s regering probeert door te voeren, is door het Hof nog geen definitieve beslissing genomen. Wanneer deze volgt, is nog onduidelijk. Ook is het nog maar de vraag of Polen zich aan deze tijdelijke beslissing zal houden. In ieder geval is besloten dat de destijds vrijgekomen posities voorlopig niet mogen worden ingevuld door nieuwe rechters. Duda verlaagde de leeftijd waarop hoge rechters met pensioen moeten van 70 naar 65 jaar, waardoor een groot aantal rechters buitenspel kwam te staan. In principe kunnen rechters na hun 65ste nog aanblijven, maar hier hebben zij wel toestemming van de president voor nodig. De maatregel was een poging van de regering om meer invloed te krijgen binnen het juridisch stelsel. De Commissie spande daarop in september een rechtszaak aan tegen het land omdat de beslissing onder meer “het principe van een onafhankelijke rechtspraak ondermijnt”. Brussel vindt dat de Poolse regering met het besluit de scheiding der machten schendt. Het Poolse Hooggerechtshof vervult een belangrijke functie omdat het onder meer bepaalt of de verkiezingsuitslagen al dan niet worden goedgekeurd. De Europese Commissie had het Hof destijds gevraagd om vóór de definitieve uitspraak van het orgaan in ieder geval de benoemingen van nieuwe rechters te bevriezen. In de tussentijd werden er wel al nieuwe rechters aangewezen door Duda en zijn nationaal-conservatieve regeringspartij Recht en Rechtvaardigheid (PiS). Loyalisten van de PiS werden ook onder meer geïnstalleerd in de Poolse Raad voor de Rechtspraak en bij justitie. “Een reactie op deze situatie zal nodig zijn, maar het uitoefenen van de wet met terugwerkende kracht is onmogelijk”, verklaarde Krzysztof Szczerski, chef-kabinet van Duda vrijdag tegenover Gazeta Wyborcza . Het is daarmee niet zeker of de regering in Warschau zich ook aan het voorlopige oordeel zal houden, zegt NRC-correspondent Roeland Termote: “Szczerski lijkt te insinueren dat de president zou kunnen weigeren om zijn benoemingen terug te draaien. Al blijft het afwachten. Als Polen deze uitspraak naast zich neerlegt, zou dat de zaak nog verder op scherp zetten. Daarmee zouden ze het Hof niet respecteren en zou de regering zich verder van Europa isoleren.” Polen is niet het enige Europese land dat door Brussel wordt beschuldigd van uitholling van de democratie. Hongarije kreeg in september te horen dat de ‘nucleaire optie’ tegen het land wordt ingezet . Het Europees Parlement besloot daartoe omdat de regering van premier Viktor Orbán de rechtsstaat systematisch zou ondermijnen. Amper een jaar daarvoor werd diezelfde procedure, de artikel-7-procedure, al tegen Polen gestart . Door middel van de inbreukprocedure kunnen Europese landen gedwongen worden de Europese regelgeving alsnog correct toe te passen. Doen zij dat niet, dan raken zij mogelijk stemrecht aan de EU-vergadertafels kwijt. Het Europese Netwerk van Raden voor de Rechtspraak (ENCJ) schorste Polen vorige maand als lid .
</doc>
<doc id="796" genre="news" gender="?">
Carpigiani zoekt jonge ijsbereiders voor kampioenschap op Horeca Expo
 De winnaar en de nummer 2 mogen samen met de Belgisch en vice-kampioen van 2018 naar het Europees Kampioenschap in Italië in 2020. De competitie loopt over de hele wereld; van Rome tot Valencia en van Melbourne tot Dubai. The Next Generation, oftewel -30, wordt tevens bekroond en geheel nieuw is verder nog de Junior Gelato Festival Challenge die woensdag 21 november plaatsvindt. Deelnemers mogen zich nog inschrijven tot eind oktober. Dit jaar nog kroonde in februari Mathieu Eyckmans met zijn ‘gorgonzola-ijs’ (Oyya – Brugge) zich tot Belgisch Kampioen, gevolgd door de ‘zilveren’ Sylvester Schatteman (Gelateria Bazalia – Bazel). Zij zijn al verzekerd van een plekje tijdens de Europese finale van Gelato Festival World Masters in 2020. Welke twee ijsbereiders de Belgische delegatie vervolledigen, zal de wedstrijd tijdens Horeca Expo 2018 uitwijzen. Het wereldkampioenschap volgt overigens in 2021. Het kampioenschap gaat op 19 november verder weer op zoek naar ‘The Next Generation’, de categorie voor -30-jarigen. De winnaar mag volgend jaar met Glenn Verhoeven (Heidehoeveijs – Oostmalle), die in 2018 met het opmerkelijke ‘popcornijs’ won, naar het EK voor jongeren in Firenze. En ook de juniors krijgen dus een geheel eigen competitie tijdens Horeca Expo 2018.Het betreft hier de Belgische studenten van het 7e jaar patisserie. Opgelet: dit zijn dus geen professionelen. Woensdag 21 november kruisen zij de spatels met eenzelfde opdracht als de pro’s. Zij strijden om de titel van Junior Gelato Kampioen.
</doc>
<doc id="797" genre="news" gender="?">
Nacht van de bib bekoort opnieuw
 Toppers van de bovenste plank Zoals elk jaar pakte de bib ook deze editie uit met een goedgevulde affiche om u tegen te zeggen. Met zo’n 34 onderdelen en meer dan 40 artiesten was er voor elk wat wils. Zo maakte niemand minder dan topauteur Herman Brusselmans zijn opwachting. Het literaire enfant terrible bracht inmiddels meer dan 75 boeken uit waaronder Ex-minnaar en Mijn haar is lang. Oud-wielerkampioen Lucien Van Impe vertelde voor het eerst zelf zijn verhaal over hoe hij in de hete zomer van 1976 de Ronde van Frankrijk won. Samen met auteur Filip Osselaer blikte hij terug op legendarische klimpartijen, de bolletjestrui enz. Mediamadam Eva Daeleman deelde dan weer openhartig haar verhaal over haar succesvolle carrière, haar burn-out en haar nieuwe leven als yogi en auteur. Daarnaast ging popfenomeen Douglas Firs solo en zorgde Antwerpse stadsdichteres Maud Vanhauwaert voor een verrassende performance. Nieuw De beste bib van Vlaanderen pakte ook uit met enkele nieuwtjes. Bilzers talent Eva Lynen is sinds kort de ambassadrice van cultuursite De Kimpel en liet voor de gelegenheid haar creatieve licht schijnen tijdens de Nacht van de bib. Zo strikte ze o.a. Lukas Verstraete voor de lezing over beeldende kunsten en transformeerde ze de bibliotheek met haar tot de verbeelding sprekende raamtekeningen. Voor het eerst stonden er ook strips op het programma. Zo was er een samenwerking met stripspeciaalzaak Wokka Mokka en traden gerenommeerde stripauteurs Patrick Cornelis, Wim Swerts en Joey Potargent met elkaar in gesprek. En verder Maar dat was nog niet alles. Het duo Stijn Moekaars en Ruben Appermont en jeugdauteur Stefan Boonen en illustrator Melvin richtten hun pijlen aan het begin van de avond op het jonge volkje. Klier tekende tussendoor speciale cartoons en de koffiebranders van Monx deden hun geheimen uit de doeken. Bilzers auteur in de kijker Noëlla Appermans had het tijdens haar lezing over haar boek Heradem! dan weer over ademhalen in de ruimste zin van het woord. Wie nood had aan een pauze kon terecht in de foyer van De Kimpel waar lekkere hapjes en drankjes klaarstonden om de inwendige mens te versterken. Het gevarieerde programma werd opgeluisterd met muziek van Lisa Huygen, Bazelmans en Mathias Spruyt. Op de vrolijke dansbeats van DJ Remspoor trokken de aanwezigen verder de nacht in. Foto's: Kim Nijs
</doc>
<doc id="798" genre="news" gender="?">
SP.A wil praten met alle democratische partijen
  Halle - "De kiezer zal beslissen maar SP.A wil praten met alle democratische partijen", zo zegt SP.A een week voor de gemeenteraadsverkiezingen. Op het kopstukkendebat woensdag liet burgemeester Dirk Pieters zich ontvallen dat, als de huidige coalitie van CD, SP.A en Open VLD minstens hetzelfde aantal zetels of meer haalt bij de komende gemeenteraadsverkiezingen, er bij voorkeur met de huidige coalitiepartners gepraat zal worden. Coaiitiepartner SP.A reageert: "Wij hebben de voorbije zes jaar inderdaad op een open en respectvolle wijze kunnen samenwerken met CD en Open VLD. Maar het enige voorakkoord dat wij hebben is dat met de kiezer. Hoe de kiezer die kaarten schudt, zal bepalend zijn voor de zetelverdeling. Op basis daarvan zal SP.A praten met andere partijen en zijn we bereid om met alle democratische partijen te overleggen om tot een werkbare meerderheid te komen. SP.A zal in geen enkel geval gesprekken aangaan met het Vlaams Belang en Union des Francophones", aldus lijsttrekker Marc Snoeck. Ook burgemeester Dirk Pieters (CD) beklemtoont dat de kiezer beslist maar als die kaarten gunstig zijn voor CD, dan ziet ze SP.A en Open VLD als bevoorrechte partner.
</doc>
<doc id="799" genre="news" gender="?">
STANDPUNT. Als u de reiziger niet wilt treffen, tref hem dan niet
 Wat soms triest is aan het schrijven van een dagelijks standpunt in de krant, is dat je zo vaak hetzelfde moet schrijven. En ook wel dat je geregeld met grote stelligheid nare dingen voorspelt die dan nog gebeuren ook. Neem nu de onaangekondigde staking bij Aviapartners op Brussels Airport. Het volgende kon u hier lezen op 23 augustus 2017 – dat is, voor alle duidelijkheid, 14 maanden geleden:
</doc>
<doc id="800" genre="news" gender="?">
In de structuurklas heeft de student altijd gelijk
 Autismeklas Op het mbo stranden relatief veel jongeren met autisme. Te veel prikkels, te weinig structuur. In Vlaardingen kunnen jongeren met autisme in een ‘structuurklas’ hun diploma halen. Jennifer (22): „Ze snappen hoe wij denken.” Wat is het verschil tussen een gewone klas en een klas voor jongeren met autisme? De structuur, zegt Peter (18), met de autismevorm PDD-NOS en ADHD. „Op een reguliere school is géén structuur, dat is niet prettig voor ons hoofd. Hier zeggen ze van tevoren wat we gaan doen.” Tim (17), met het syndroom van Asperger: „Op de reguliere basis- en middelbare school kreeg ik een soort kortsluiting in mijn hoofd. Ik snapte niet wat er gaande was en bleef op een vraag soms tien minuten stil. Ik werd weleens apart gezet.” „Hier worden vragen die wij niet kunnen begrijpen voor ons vertaald”, zegt Jennifer (22), met PDD-NOS en een aantal psychische stoornissen. „Ze snappen hoe wij denken. Er is geen groepsvorming.” Milan (19, PDD-NOS) kreeg vroeger van zijn juf te horen dat hij niet tegen veranderingen kan. „Nu weet ik: dat kan ik wél. Als het me maar van tevoren wordt verteld.” De studenten zitten in een U-vorm in het midden van de klas: vijftien jongens, drie meisjes. Iedereen heeft een vaste werkplek tegen de muur. Alle lessen zijn in dit lokaal: de docenten komen hierheen, in plaats van dat de leerlingen elk uur van lokaal veranderen. Er zijn twee belangrijke regels: respect voor elkaar en de student heeft altijd gelijk. „Dat voorkomt veel frustratie”, zegt docent Pim Biemans over die laatste regel. „Als een student iets niet goed heeft begrepen, dan hebben wij het dus niet goed uitgelegd.” Biemans richtte deze ‘structuurklas administratie’ van het Albeda in Vlaardingen op. Jongeren met autisme halen hier hun reguliere mbo-diploma administratie (niveau 2, 3 of 4), maar krijgen op een op hen toegespitste manier les, in een kleine groep. Op het mbo stranden relatief veel jongeren met autisme, bleek onlangs uit een peiling van de Nederlandse Vereniging voor Autisme en oudervereniging Balans. Te veel prikkels, te weinig structuur. Vooral voor jongeren van het speciaal onderwijs is de overgang groot. Docenten en stagebegeleiders begrijpen autisme niet altijd. ‘Ik geloof daar niet in’, zeggen ze bijvoorbeeld. Speciaal onderwijs, met extra begeleiding, bestaat niet voor het mbo (en hbo en wo). Initiatieven zoals de structuurklas zijn schaars. Dat maakt de zoektocht voor ouders van kinderen met autisme naar een geschikte onderwijsplek in het vervolgonderwijs lastig, ondanks de invoering van passend onderwijs in 2014. Sindsdien zijn scholen verplicht voor iedereen een passende plek te vinden. Maar dat lukt dus niet altijd, en de gevolgen zijn groot. Geen startkwalificatie, die nodig is om op eigen benen te staan – maar wel een studieschuld. Een nieuwe deuk in het vaak toch al niet grote zelfvertrouwen. Depressies komen veel voor, soms met verregaande gevolgen. „Deze gasten zijn afhankelijk van mensen die hen willen helpen ontwikkelen”, zegt Biemans, die ook op zaterdagavond zijn telefoon opneemt voor studenten – zelfs voor de vraag hoe je Word moet installeren. „Een stagebegeleider moet wel honderd keer zeggen: ‘Jij bent goed’, voordat een student het gelooft. En docenten moeten engelengeduld hebben. Als een student voor de zoveelste keer te laat de klas binnenkomt, kan dat komen doordat de metro te vol was en hij er niet in durfde. Stuur je hem dan van school af?” Biemans richtte de structuurklas in 2012 op met collega Diana Verbeek, om de keuzemogelijkheden voor studenten met autisme te vergroten. Er was al een structuurklas in ICT, en steeds meer studenten met autisme kozen voor het Albeda vanwege de betrokken docenten. „Als je deze jongeren geen kans geeft, schrijf je dus 16-jarigen af”, zegt Biemans. „En dat terwijl ze vaak juist waardevolle medewerkers worden. Ze kunnen zich goed focussen, zijn accuraat, werken graag op de computer. Ze worden heel blij van elke dag hetzelfde doen.” Stefanie (19) moest wennen aan haar klasgenoten. „In het begin had ik het idee dat ik op eieren moest lopen, ik was bang dat ik iets verkeerds zou zeggen. Sommigen hebben zwaar autisme, anderen licht.” Je moet goed opletten, zegt ook Damien (18, PDD-NOS). „Ik houd van grove grappen en niet iedereen kan daar tegen.” Pim Biemans: „Maar of je nou een klein beetje of veel autisme hebt: ik kan jullie allemaal in twee minuten laten ploffen.” „O leuk!”, roept Peter (PDD-NOS en ADHD). „Doe eens!” „Voor ons is het lastiger om grapjes te herkennen”, zegt Jennifer. „We moeten dat aan iemands gezicht en lichaamshouding aflezen.” Waar kun je het bij mij aan aflezen, vraagt Biemans. „Jij krijgt rimpeltjes bij je ogen.” Ook lastig: examenvragen interpreteren. Zo werd een keer gevraagd: je koopt een mobiele telefoon voor 245 euro met 40 procent korting, hoeveel heb je ervoor betaald? 245 euro, antwoordde iedereen. „Op een gegeven moment neem je alles letterlijk en dan kom je er niet meer uit”, zegt Jennifer. „Ik probeer er een verhaaltje van te maken, een filmpje in mijn hoofd”, zegt Tim. Peter steekt zijn vinger op. „Autisme heeft ook leuke kanten. Toen ik met mijn vader aan het klussen was, vroeg ik: mag ik een trap? Hij zei: ‘Ja hoor, draai je maar om’, en gaf mij als grap een trap onder mijn reet.” Hoe is het om op te groeien met autisme? Heel moeilijk, zegt Tim. „Ik heb cursussen gedaan om het te begrijpen. Je voelt je altijd net iets anders en begrijpt dingen niet. Als ik iemand voor het eerst zie, ben ik ineengekrompen.” Ook in het openbaar vervoer. „Mijn gevoel zegt dan dat er iets niet klopt, alsof ik in mijn eentje ben tegen de rest. Als er iemand bij is die ik ken, voel ik me zekerder en zit ik tegen de rugleuning. Als ik me onzeker voel, zit ik van de rugleuning af met mijn hoofd naar beneden.” Hij wil niet „in een hokje” worden gestopt. „Ik wil dat mensen normaal doen tegen mij. Op de middelbare school wist iedereen het pas aan het eind van het schooljaar. Het is geen fijn gevoel als je de aparte bent.” Damien: „Ik heb een keer meegemaakt, dat was echt heel erg, dat ik tegen iemand zei dat ik autisme had. Ging die gast slomer en langzamer tegen me praten! Ik werd nijdig.” „Veel mensen denken dat wij ons niet kunnen inleven, maar eigenlijk doen we niet anders”, zegt Jennifer. „Ik ben de hele dag bezig met inleven hoe een ander zich voelt. Alleen je ziet het niet, het gebeurt in mijn hoofd. Voor mij kosten dingen daardoor meer energie.” Na de les praten we na met Jennifer en Ferdinand (20, PDD-NOS) over hun stages en dromen. Ferdinand loopt nu stage bij Vluchtelingenwerk. „Dat gaat goed, ik merk dat zij zich aanpassen aan mensen met speciale behoeften.” Bij andere stageplekken „verslofte dat”. „Bij een boekhandel heb ik zes maanden codes ingevoerd en geen enkele factuur. Daar werd ik onderprikkeld. Dat was deprimerend.” Jennifer loopt stage bij een bedrijf dat de administratie doet voor tankstations. Vrijdag heeft ze haar begeleider een handleiding van zichzelf gegeven, Biemans zat erbij om af en toe „te tolken”. Verwoorden wat ze nodig heeft, dat heeft ze de afgelopen periode geleerd. Van grenzen overschrijden kan het „helemaal misgaan” in haar hoofd. Haar droom is opkomen voor de rechten van mensen met psychiatrische problemen. Bijvoorbeeld door te kijken of er een autismeklas kan komen in het hbo. „Deze plannen zijn gebaseerd op wat ik kan”, zegt ze. Sinds kort woont ze met minder begeleiding, over twee jaar mogelijk helemaal op zichzelf. Ferdinand wil bedrijfsadministrateur worden. En hij droomt van werken voor de kerk. „Maar om pastoor te worden is er veel sociaal werk nodig, en dat red ik niet.” Hij zou een kerkelijk bestuur willen helpen. Dat doe je eigenlijk al een beetje, zegt Biemans. „Dat klopt. Ik ondersteun Paul, de dominee”, zegt Ferdinand. „En ik help bij het tellen van de collectebus.” Ferdinand woont beschermd in een reformatorische instelling in Hendrik-Ido-Ambacht, maar is vaker in de pastorie, bij Paul en zijn gezin. Daartegenover is een flat voor sociaal wonen. Dáár wil hij wonen. „Dicht bij Paul, maar toch een eigen kot.” Met begeleiding. „Ik kan veel, maar sociale redzaamheid is nog wel moeilijk. Ik denk veel aan anderen en vergeet mijzelf.” Biemans: „Knap gezegd, kerel.”
</doc>
<doc id="801" genre="news" gender="?">
Senioren vierden samen feest
  Tremelo - Ieder jaar wordt in de loop van de maand september in Tremelo een seniorenfeest georganiseerd, waarbij alle 60-plussers van de gemeente worden uitgenodigd. Ook dit jaar was dit het geval, waarbij afgelopen week, verspreid over 5 dagen, 800 senioren genoten van een lekkere maaltijd en gezellige dansnamiddag onder leiding van Marc Dex en vrienden.
</doc>
<doc id="802" genre="news" gender="?">
Burgemeester &#8216;migrantendorp&#8217; Riace heeft woonplaats verlaten
 De rechter bepaalde dinsdag dat het huisarrest van Domenico Lucano wordt opgeheven, maar dat hij het Italiaanse dorp moet verlaten. De Italiaanse burgemeester Domenico Lucano, geliefd en gehaat vanwege zijn migratiebeleid in het dorp Riace, heeft zijn woonplaats woensdag verlaten. Dat meldt het Italiaanse persbureau Ansa . Dit deed hij omdat de rechter dinsdag bepaalde dat hij hier niet meer mag wonen. Lucano werd twee weken geleden opgepakt en onder huisarrest geplaatst , hij wordt verdacht van immigratiefraude. Zijn huisarrest is wel opgeheven. Lucano maakte Riace wereldberoemd door zijn immigratiebeleid. De burgervader verwelkomde de afgelopen jaren honderden migranten in zijn dorp om vergrijzing tegen te gaan en de economie aan te zwengelen. In Riace kregen zij werk, een huis en een opleiding. Volgens de populistische regering van Italië overtreedt Lucano echter de wet. Hij zou betrokken zijn geweest bij schijnhuwelijken om migranten naar Riace te krijgen, ook zouden officiële documenten zijn vervalst. Minister van Binnenlandse Zaken Matteo Salvini, een uitgesproken tegenstander van immigratie, stelde eerder dat Lucano ervoor zorgt dat Italië “volstroomt met immigranten” . Afgelopen weekend heeft zijn regering het bevel gegeven om migranten uit Riace over te plaatsen naar asielzoekerscentra. Waar Lucano woensdag naartoe is gegaan, is niet helemaal duidelijk. Wel heeft de Italiaan gezegd dat het immigratiebeleid in Riace in stand moet blijven, ondanks zijn vertrek. Volgens persbureau Ansa zei hij na de uitspraak van de rechter: “Riace staat voor een idee dat indruist tegen de maatschappij van barbaarsheid. Ook zonder publieke steun gaan we door, want de afgelopen jaren hebben we een systeem opgebouwd dat vandaag verschil kan maken.”
</doc>
<doc id="803" genre="news" gender="?">
Geen files in Harelbeke
  Harelbeke - Op de gewone wegen moet je er regelmatig aanschuiven, maar aan de stemhokjes vandaag vielen weinig files te bespeuren. Onder meer in De Parette, voor wie in het centrum moest stemmen, verliep de stembusslag bijzonder vlot. “Er stonden lange rijen maar in enkele minuten waren we binnen en buiten”, klinkt het bij een van de stemmers. Manager van de stad Harelbeke Carlo Daelman en zijn vrouw Melissa Nuyttens, bekend als fotografe in Hulste, zitten het bureau op De Parette voor. kvo/loh 
</doc>
<doc id="804" genre="news" gender="?">
Ook België kiest voor Joint Strike Fighter
 Na jaren overleg heeft België de knoop doorgehakt: het land koopt de Joint Strike Fighter (JSF) aan. Daarmee kiest het voor dezelfde gevechtsvliegtuigen als Nederland. België kiest voor het Amerikaanse gevechtsvliegtuig van producent Lockheed Martin als opvolger voor de F-16. Dat heeft de Belgische regering donderdagmiddag besloten. Na jaren overleg kwam de F-35, zoals de JSF officieel genoemd wordt, als eerste uit een aanbesteding waar nog twee kandidaten aan meededen: de Typhoon van het Brits-Duits-Spaans-Italiaanse Eurofighter en de Franse Rafale van Dassault. Premier Charles Michel verklaarde op de persconferentie waarin hij de keuze bekendmaakte een “sterke partner” te willen blijven voor de NAVO en Europa. “Onze defensie-uitgaven bedragen nu 0,9 procent van het BBP. Daarmee zijn we een van de landen met de laagste uitgaven.” België zal 34 toestellen van de F-35A Lightning II aanschaffen, voor ruim 3 miljard euro. De eerste JSF’s komen vanaf 2023 naar België. Het land koopt ook onder meer drones, mijnenjagers en geblindeerde voertuigen aan. Die komen wel deels uit Frankrijk. De kwestie van de gevechtsvliegtuigen was in België al een tijdje een heet hangijzer. In 2017 werd besloten de F-16’s, sinds de jaren zeventig in gebruik, te vervangen door nieuwe toestellen, maar lang bleef onduidelijk welk bedrijf de vervanging mocht leveren. Dit voorjaar escaleerde de zaak rond de aankoop van de vliegtuigen, toen een studie uit 2016 uitlekte waaruit zou blijken dat de vervanging van F-16’s nog helemaal niet nodig was: de vliegtuigen zouden zes jaar langer kunnen meegaan dan verwacht, en dat zou de legertop hebben verzwegen. Uiteindelijk werd later dit jaar besloten dat de vervanging wel degelijk nodig was. Het Franse Dassault diende uiteindelijk geen offerte in, en dus ging het tussen Eurofighter en Lockheed Martin. Die laatste is nu de duidelijke winnaar van de aanbesteding geworden. Het Amerikaanse vliegtuig was het beste op alle zeven evaluatiecriteria, zo verklaarde de minister van Defensie Steven Vandeput. De JSF heeft onder meer stealth-technologie, die de vliegtuigen onzichtbaar maakt voor radars. Ook valt de aankoopprijs uiteindelijk een half miljard lager uit dan de begrote 3,6 miljard, en de economische impuls door contracten met Belgische bedrijven zou hoger zijn dan bij aankoop van de Eurofighter. De keuze voor een bedrijf was niet alleen technisch en budgettair van belang, maar ook politiek. Eurofighter stelde een samenwerking met de Britse Royal Air Force in het vooruitzicht, de Fransen beloofden economische voordeeltjes als de keuze op hun Rafale zou vallen. De JSF is handig in het kader van samenwerking op defensiegebied. Italië, Denemarken, Noorwegen en het Verenigd Koninkrijk bestelden het vliegtuig al, en ook Nederland, waarmee de Belgische Luchtmacht al nauw samenwerkt, koos al voor de JSF. De Nederlandse minister van Defensie Ank Bijleveld (CDA) twitterde in reactie blij te zijn met het nieuws Mooi nieuws collega @svandeput . Dit is goed in het kader van de samenwerking, zeker bij de (internationale) operaties en de Quick Reaction Alert die we samen doen.” https://t.co/PKaOstO45u — Ank Bijleveld (@MinBijleveld) October 25, 2018 De JSF is niet onomstreden. Het toestel kampt nog regelmatig met technische problemen, zoals met de software die nog niet optimaal werkt. De ontwikkelingskosten zijn de afgelopen jaren al flink gestegen.
</doc>
<doc id="805" genre="news" gender="?">
Protesten en wantrouwen in de politiek overschaduwen verkiezingen Bosnië
 Aan de vooravond van de Bosnische verkiezingen hebben veel Bosniërs wel wat anders aan hun hoofd dan partijprogramma's bestuderen. Onder alle drie de etnische bevolkingsgroepen die in Bosnië tijdens de oorlog met elkaar vochten, overheerst een gevoel van wantrouwen in de politiek. Dat uit zich in klein stil protest en groot luid protest. Podgora is een klein dorp met 200 huizen zo'n twintig kilometer van de hoofdstad Sarajevo. In de weken voor de verkiezingen werd het dorp niet door campagneteams, maar door cameraploegen overspoeld. Campagneteams waren er namelijk niet welkom. Bij de ingang van het stille dorpje hangt een grote banner met de tekst: 'Jullie liegen ons al jaren voor. Geen enkele partij is welkom in Podgora'. Alle dorpelingen legden geld in om de banner te kopen. "Iedereen is het hiermee eens," zegt Hamdija Solak, die zich heeft opgeworpen als woordvoerder van het stille protest. Als politici het toch wagen, worden ze met fluitjes het dorp uitgejaagd. Tijdens de oorlog was in Podgora een van de frontlinies waar Servische troepen en het Bosnische leger elkaar bevochten. Toen de oorlog in 1995 eindigde lag het dorp in puin. Meer dan twintig jaar later zijn tientallen huizen nog steeds verlaten en kapotgeschoten. "In de afgelopen 23 jaar is hier geen enkele investering geweest," zegt Hamdija, gepensioneerd bouwvakker. Aan de verwoeste huizen zijn ze inmiddels gewend, maar het gebrek aan infrastructuur is waar de dorpelingen het meest last van hebben. "De riolering hebben we zelf maar aangelegd en betaald," zegt Hamdija. "Toen het geld op was moesten we stoppen. De helft van het dorp heeft nog geen fatsoenlijke riolering." Ze leggen de schuld bij de regerende politiek partijen die zich meer bezig houden met nationalistische thema's dan met het uitvoeren van concreet beleid. De politiek in Bosnië is overwegend langs etnische lijnen ingericht. Bosniakken stemmen op Bosniak-partijen, Kroaten op Kroatische en Serviërs op Servische partijen. Podgora is een Bosniak-dorp, maar zelfs de 'eigen' Bosniak-partijen hebben het daar verbruid, zegt Hamdija. "Het maakt ons niet uit wie aan de macht is, een Bosniak, Serviër of Kroaat. "Als ze maar wat doen, voor het hele land," zegt hij. "Voor Bosnië als geheel." Podgora werd een symbool voor veel andere plekken in Bosnië waar de wederopbouw stagneert door economische en politieke wanorde. De opdeling langs etnische lijnen zorgt voor segregatie. Partijen zijn het zelden met elkaar eens, en spelen dikwijls de nationalistische kaart. Het houdt de rivaliteit tussen de Bosniakken, Kroaten en Serviërs in stand. In 2013 braken grote unieke anti-regeringsprotesten uit waarbij Bosniakken, Kroaten en Serviërs gezamenlijk in opstand kwamen tegen hun machthebbers. Op spandoeken stond onder andere "We hebben honger in drie talen" doelend op de armoede en frustratie die de etniciteit overstijgt. De protesten hielden een aantal weken aan, maar stopten ook snel weer. Nu komen Bosniërs weer in opstand. Op de vrijdagavond voor de verkiezingen gingen ruim tienduizend mensen de straat op in de hoofdstad van de Servische republiek. De aanleiding was de mysterieuze dood van de 21-jarige David Dragicevic in maart dit jaar. De student werd na een vermissing van zeven dagen dood gevonden. De politie deed de zaak al snel af als een ongeval, maar de ouders en vrienden van David zijn ervan overtuigd dat hij is vermoord door iemand die wordt beschermd door de autoriteiten. Sindsdien protesteren ze elke dag in het centrum van de stad. Ze eisen 'Pravda za Davida', Bosnisch voor 'gerechtigheid voor David'. Onder die slogan inmiddels een protestbeweging ontstaan. In de afgelopen maanden kwamen soortgelijke zaken aan het licht. Een andere vader, Muriz Memic, gelooft dat zijn zoon Dzenan vermoord door de zoon van een politicus. Daarom zou de zaak onder het tapijt zijn geveegd. De vaders kwamen in contact met elkaar en brachten mensen uit beide delen van Bosnië bijeen in protest. Het is de vraag of de onvrede, het wantrouwen in de politiek en boosheid over corruptie iets zal doen in de stembusgang zondag. De verkiezingsopkomst in Bosnië is notoir laag. Volgens de peilingen zal minder dan de helft van de bevolking gaan stemmen. Een sprankje hoop is er ook in de Bosnische politiek. Een kleine, maar groeiende multi-etnische partij probeert een alternatief te bieden voor nationalistische campagnes. Nasa Stranka (Onze Partij) spreekt vooral jonge mensen aan. Lijstduwer Sasa Vasic wil de hoop op verandering niet laten varen, zegt ze terwijl ze flyers uitdeelt op straat. "De oude partijen hebben het alleen maar over het verleden, niemand praat over de toekomst," zegt ze. "Niemand heeft het erover dat we wél samen kunnen leven. Er is geen andere manier om verder te komen." Makkelijk hebben ze het niet. De lage opkomst is een probleem voor een partij als Nasa Stranka, erkent ze. "Ik geloof dat de helft die niet stemt het verschil kan maken. We moeten mensen ertoe bewegen te gaan stemmen." Maar de jonge generatie die ze proberen aan te spreken heeft wel wat anders aan het hoofd. De jeugdwerkeloosheid in Bosnië is met bijna zestig procent één van de hoogste ter wereld. Elk jaar vertrekken meer Bosniërs, vooral jongeren, naar het buitenland. Waarschijnlijk voorgoed.
</doc>
<doc id="806" genre="news" gender="?">
De uitvaart bepalen we zelf wel
 Zoetermeer - Dood is dood, maar onze afscheidsrituelen zijn door de eeuwen heen danig veranderd. „De gebruiken zijn nu veel persoonlijker”, zegt Jaap Blaak, al veertig jaar in het uitvaartvak. Aan de vooravond van Allerzielen, de katholieke gedenkdag van alle overledenen, zet hij ze op een rijtje. „We durven weer dichter bij de dood te zijn.” 
</doc>
<doc id="807" genre="news" gender="?">
Yuval Noah Harari: goeroe of wetenschapper?
 Yuval Noah Harari Waarschuwt de Israëlische historicus er in Homo Deus nog voor dat de mens door de oprukkende techniek overbodig wordt, in zijn nieuwste boek komt hij met 21 lessen om dat ‘einde’ der tijden nog wat op te schorten. Thomas Rap, 448 blz. € 24,99 De Engelse editie, 21 Lessons for the 21st Century , is verschenen bij Random House, 740 blz. € 18,99 Van een obscure mediëvist wiens wetenschappelijke artikelen naar eigen zeggen door niet meer dan vijf collega’s werden gelezen, is Yuval Noah Harari met de Engelse publicatie van Sapiens in een paar jaar uitgegroeid tot een bestsellerauteur. De Nederlandse uitgever meldt dat er zo’n 185.000 exemplaren van dat boek zijn verkocht en 100.000 van Homo Deus . Penguin, de Britse uitgever, schat de totale verkoop van Sapiens en Homo Deus samen op tweeëneenhalf miljoen. Sapiens staat op dit moment, vier jaar na de verschijning van de Engelse vertaling in 2014, op nummer twee van The New York Times -bestsellerlijst. Deze week verschijnt zijn derde boek, 21 lessen voor de 21ste eeuw . Terwijl de eerdere boeken de ondertitels droegen: Een kleine geschiedenis van de mensheid en Een kleine geschiedenis van de toekomst , is dit een handleiding voor het heden. Harari volgt een beproefd recept: in zijn eerste boek, Sapiens, vertelt hij zijn scheppingsverhaal, vervolgens voorziet hij het einde van de mensheid in Homo Deus en waarschuwt hij voor het overbodig worden van Homo sapiens door oprukkende techniek, en nu, tot slot, lessen om het einde der tijden nog eventjes op te schorten. Harari combineert een wetenschappelijk reductionisme met eigentijds individualistische zingeving. De mens, schrijft hij in Sapiens , is het zoogdier geworden dat al enige tijd de broek aan heeft op aarde dankzij zijn capaciteit om verhalen te bedenken en te vertellen, en zo, in ban van die verhalen, succesvol samen te werken. Al die verhalen – christendom, nazisme, kapitalisme – noemt Harari religies, want het zijn allemaal ficties, constructies die levensvatbaar bleken omdat ze een groep mensen dusdanig verbonden dat die effectief de Nijl in konden dammen, landbouw en handel konden bedrijven. Verhalen die we bovendien nodig hebben om ons leven in het teken van iets hogers te stellen. Maar wat is het verhaal dat Harari vertelt? NRC Boeken Elke vrijdag het laatste boekennieuws met onze recensies, de interessantste artikelen en interviews. We leven nu onder het gesternte van het humanisme, schrijft Harari. Dat volgt logisch op de wetenschappelijke revolutie, secularisering en, later, de wens voor vrede en gelijkheid in het naoorlogse Westen. Al deze temporaire geloofssystemen zijn niet waar of onwaar, maar slagen omdat ze functioneren. Opvallend is hoe Harari de verhalen van het gros van de mensheid koeltjes opneemt in de categorie fictie, en hoe niettemin zijn eigen moralisme nooit ver weg is. In Homo Deus schrijft de ascetische Harari in het bestek van twintig pagina’s: ‘Voor de gemiddelde Amerikaan of Europeaan is Coca-Cola een veel dodelijkere bedreiging dan Al Qaida.’ [...] ‘Suiker is inmiddels gevaarlijker dan buskruit.’ En: ‘In de vroege eenentwintigste eeuw gaat de gemiddelde mens veel eerder dood aan te grote porties McDonald’s dan aan droogte, ebola of aanslagen van Al Qaida.’ Koren op de molen van zijn hoogopgeleide, McDonald’s minachtende lezer. De eerste fase van regressie van Homo sapiens situeert Harari (net als Genesis, waar de mens na de zondeval wordt veroordeeld tot het tot vermoeienis toe verbouwen van graan en het eten van brood) rond de agrarische revolutie: het graan heeft ons gedomesticeerd en niet andersom. Hij meent dat mensen in de Oude Steentijd gelukkiger moeten zijn geweest dan die na de agrarische revolutie, laat staan na de industriële revolutie: jagers en verzamelaars renden met een geweldige conditie (want zitten was toen ook uit de mode) door ongerepte wouden en zakten in kano’s de rivieren af om vis te vangen. De proletariër daarentegen zwoegde in vervuilde fabrieken om ’s avonds uitgeput in een overvolle kazerne te slapen. Zijn idee van de vrije, ongecultiveerde mens in de natuur mag wat al te Rousseauiaans-romantisch zijn, het valt in vruchtbare aarde in een maatschappij die geobsedeerd is door authenticiteit. De agrarische revolutie was pas de eerste catastrofe van vele. Nu stevenen we mogelijk af op het laatste bedrijf van Homo sapiens, door technologische ontwikkelingen over te laten aan een paar megalomane miljonairs. Mensen geven steeds meer macht uit handen aan algoritmen, waardoor gemeenschappen en staatsvormen steeds meer door computers worden gestuurd, en biotechnologie zal alleen toegankelijk zijn voor elites die dan bovenmenselijke kwaliteiten verwerven (‘Homo deus’), waardoor een groeiende massa overbodig wordt (en thuis computerspelletjes speelt, stelt Harari zich voor). Want anders dan na de industriële revolutie, waar mens en paard als fysieke krachten werden vervangen door machines, wordt nu ook denkkracht door computers overgenomen. Exit Homo sapiens. Het einde der tijden wordt vaak verkondigd en gretig aangehoord. Een naderend einde geeft het eigen leven wat extra urgentie, en speelt uiteindelijk in op wat iedereen al weet, namelijk dat ongeacht het einde van Homo sapiens, het eigen einde aanstonds is. Dus als Harari de mens zoals wij die kennen nog een jaar of vijftig geeft, kan het geen toeval zijn dat dat ongeveer overeen zal komen met de resterende levensverwachting van zijn gemiddelde lezer. De rol van robots in de apocalyps heeft altijd tot de verbeelding gesproken, maar recent leek het einde van de geschiedenis nog de paradijselijke kant op te vallen, toen in de jaren negentig globalisering en kapitalisme de wereld tot een Luilekkerland zouden maken. Nu wordt er volop gespeculeerd over het einde van democratie, liberalisme en kapitalisme, maar Harari ziet het ernstiger in door de mens in zijn geheel te laten verdwijnen door bio- en informatietechnologie. Zijn verhaal wint aan overtuigingskracht doordat hij het inbedt in 200.000 jaar geschiedenis van de mens, die in verhouding met de lange geschiedenis van de aarde natuurlijk maar heel kort is. De mens is toevallig geëvolueerd tot wie hij nu is en zal net zo makkelijk zijn comfortabele plaats in de voedselketen weer af moeten staan. De ontwikkelingen die Harari beschrijft mogen reële zorgen voor de toekomst zijn, de vraag blijft hoe je daar zinnig over nadenkt. Harari wisselt in zijn drie boeken steeds van houding. In Sapiens is Harari de historicus die met distantie de zegetocht van de mens beschrijft. Terugblikkend op een geschiedenis van 200.000 jaar sapiens lijken alle immense ontwikkelingen, van jager en denkend wezen tot agrariër en uiteindelijk bureau- klerk, onvermijdelijk. Een dergelijke grote greep ontslaat de lezer van iedere verantwoordelijkheid, want het is een illusie om te denken dat op een dergelijk verloop ook maar enige invloed uit te oefenen valt. In Homo Deus gaat Harari speculatief te werk in zijn beschrijving van de technologische gevaren voor de huidige mens en maatschappij. Hij schetst een doemscenario, dat, zo benadrukt hij, geen gegeven is maar wel moet uitnodigen tot actie (diezelfde functie had de Bijbelse Apocalyps natuurlijk ook). In dat tweede boek suggereert hij een grotere onafhankelijkheid van technologie en een meer bewuste leefwijze in de werkelijkheid die niet virtueel is: beter proeven, luisteren, kijken, voelen. Adviezen voor de individualistische wereldburger. In de 21 lessen tenslotte herhaalt Harari veel van zijn diagnoses uit eerdere boeken en doet hij suggesties, die, schrijft hij, de bedoeling hebben het liberalisme te verbeteren, omdat het het ‘succesvolste en meest bruikbare politieke model is.’ Een van de bottlenecks echter die Harari al eerder beschreef en ook hier weer langs komt, is dat het liberalisme stoelt op het idee van een rationele, zelfstandige burger. En juist dat mensbeeld wordt steeds moeilijker vol te houden volgens gedragseconomen en evolutionair psychologen, die volgens Harari hebben aangetoond ‘dat de meeste menselijke beslissingen niet op rationele analyses berusten, maar op emotionele reacties en heuristische shortcuts .’ En: ‘Niet alleen rationaliteit is een mythe, het individu zelf is dat ook.’ Harari komt er niet uit en gaat snel verder met een volgend hoofdstuk. Zo wordt het oeuvre van Harari tot dusver bepaald door een nobele schizofrenie tussen berusting en maakbaarheid, die het meest tot uiting komt in zijn laatste boek. Hij wil wetenschap bedrijven, vertellen waar de agrarische en wetenschappelijke revolutie toe leidden en hoe onbeduidend de mens op onze oeroude aarde is. Mensen zijn dieren die zich niet te veel kunnen laten voorstaan op hun cognitieve vermogens. Wat rest in deze voortstuwende storm van de geschiedenis is, volgens Harari zelf, individueel comfort, dat niet materieel is maar spiritueel: zelf beoefent Harari twee uur per dag, en bovendien een of twee volle maanden per jaar, Vipassana-meditatie, waarin het gaat om de observatie van de eigen geest, en wat hij zijn lezers in zijn laatste boek ook aanbeveelt in het slothoofdstuk. Vertrouw niet het grote verhaal, maar zoek de betekenis uitsluitend bij jezelf en je wiegende ademhaling. Tegelijkertijd wordt hij in dat laatste boek politiek en voelt Harari kennelijk de plicht om zich ook uit te spreken over hedendaagse kwesties, nu hij zo’n enorme lezersschare heeft opgebouwd. In 21 hoofdstukken behandelt hij 21 hedendaagse thema’s zoals terrorisme en nationalisme. ‘In een wereld die overspoeld wordt met irrelevante informatie is helderheid macht,’ zo luidt de eerste zin van 21 lessen , helderheid die Harari zegt te willen bieden. Daar slaagt hij in voor zover hij een paar problematische karakteristieken van de wereld van nu in een paar bladzijden samenvat. Maar die helderheid betekent hier al te vaak oversimplificatie. Het schrijnendste voorbeeld hiervan is zijn opvatting van intelligentie, volgens Harari kortweg het vermogen problemen op te lossen. Bewustzijn is dan het vermogen om emoties te ervaren. Dat is een extreem simplistische benadering van zowel intelligentie als van bewustzijn, die alleen maar van pas komt omdat daardoor het brein en de harde schijf een op een te vergelijken zijn: de computer is intelligent, maar niet bewust. De mens wordt gemeten langs de maatstaven van de informatica. Een onbegrijpelijke reductie, helemaal aangezien Harari er in Homo Deus nog op wees hoe Freud de stoommachine projecteerde op de menselijke geest, door die te zien als een verzameling cilinders die druk opbouwt en vervolgens stoom moet afblazen. Bovendien komt Harari zelf helemaal niet met oplossingen voor de kwesties die hij constateert, en blijven zijn lessen nogal diffuus. De les en ondertitel van het hoofdstuk over nationalisme luidt ‘mondiale problemen vergen mondiale antwoorden’, en bij het hoofdstuk over werk: ‘als je later groot bent, krijg je misschien geen baan.’ Dat hij niet met concrete levenslessen komt, zal ermee te maken hebben dat hij zichzelf nadrukkelijk niet als goeroe wil positioneren. In Homo Deus citeert hij met instemming de zenwijsheid die zegt: ‘Als je de Boeddha onderweg tegenkomt, dood hem dan’. De leider die vaststaande ideeën aandraagt is er niet eentje om te houden. De enige directe aanwijzing die hij geeft is dat hij iedereen aanraadt te mediteren, wat hem dus toch wel weer goeroeachtige trekjes geeft. Wittgenstein schreef dat filosofie alles zou moeten laten zoals het is: de wereld beschrijven en ordenen, zonder die uit te willen leggen of conclusies te willen trekken en daarmee de werkelijkheid geweld aandoen. Historicus Harari lijkt zich in precies zo’n spagaat te bevinden. Hij wil de geschiedenis beschrijven zoals die was, huidige wetenschappelijke en technologische ontwikkelingen weergeven zoals die zijn. Maar in zijn drang om conclusies te trekken en lessen aan te dragen, wordt zijn verhaal een theoretisch construct dat raakvlakken mist met de werkelijkheid. De retoriek die hij hanteert in de 21 lessen , en door zijn doemscenario in Homo Deus dat ertoe dient mensen wakker te schudden, verliest hij iets van zijn geloofwaardigheid als wetenschapper. Alle verhalen die ons een identiteit geven en ons doen opgaan in een groter geheel – of dat nu nationalisme, kapitalisme of religie is – moeten we wantrouwen, is de boodschap van Harari’s boeken. Ze draaien ons een rad voor ogen, ook al is het een economisch lucratief rad of geeft het ons leven tijdelijk zin. Voor betekenis, en om werkelijk onze plek te kennen in de geschiedenis kunnen we ons alleen naar binnen keren. Sapiens toonde hoe we het soort mensen zijn geworden dat we nu zijn, Homo Deus bood een prikkelend toekomstperspectief. Maar zodra die vergezichten worden ingezet voor een sluimerend moralisme vraag je je af waarom Harari’s eigen verhaal zo helder en af moet zijn. Hij is te veel goeroe geworden.
</doc>
<doc id="808" genre="news" gender="?">
Pniël wil tegen 2022 energieneutrale zorgcampus zijn
 De bouw van de nieuwe assistentiewoningen tijdens het voorbije werkjaar was de technische aanleiding om alle toekomstige energie-investeringen richting dat doel uit te voeren. De private middenspanningscabine levert de ganse zorgcampus elektriciteit maar sinds kort wordt ook op de campus zelf een groot deel energie opgewekt. Het schuin dak van de vleugel Elim levert op dit moment al zonne-energie gekoppeld aan een batterij. Op die manier draait de slimme meter nooit terug, alle zonne-energie wordt op de campus zelf verbruikt. In combinatie met de toekomstige warmtekrachtkoppeling en het private warmtenet onder de nieuwe vleugel en cafetaria kan de batterij ook in eiland werking gaan als een black-out van het openbaar stroomnet toch zou voorvallen. De assistentiewoningen hebben smart grid gestuurde warmtepompen die zowel voor verwarming, warm water als passieve koeling zorgen. Op zonnige momenten met stroomoverschot gaan de warmtepompen pro-actief in werking. Tijdens de piekuren gaan de warmtepompen kort in rust zonder het comfort van de bewoners te hinderen. Er worden ook slimme laadpunten geïnstalleerd voor e-cars en e-bikes. Bewoners, personeel en bezoekers kunnen op die manier meegenieten van groene stroom.     
</doc>
<doc id="809" genre="news" gender="?">
Halse verenigingen tonen zich op Cultuurfeest
  Halle - Op het jaarlijks Cultuurfeest, een initiatief van de Halse cultuurraad, krijgen Halse verenigingen de kans zichzelf aan een ruimer publiek te presenteren. Op het cultuurfeest op zaterdag 27 oktober zijn vanaf 20 uur optredens voorzien van de Halse muziekband The Cadillacs met het muziekprogramma Sway, de Dizzy Line Dancers uit Buizingen en van Project C die een dans- en accordeonspektakel brengt in samenwerking met de Servaisacademie. Als apotheose brengt Johnny Voners liedjes van Aznavour. In 't Vondel staan ook infostanden van elf Halse cultuurverenigingen.
</doc>
<doc id="810" genre="news" gender="?">
Eeuwenoude Hollandse recepten lijken soms zo van Ottolenghi te komen
 Eten Het nieuwe boek Luilekkerland is méér dan 400 jaar vaderlandse eetgeschiedenis. Veel eeuwenoude recepten bleken verrassend goed nakookbaar. Bloemkool in hamelsop met gember. Dat stond er op het menu bij het diner ter gelegenheid van de verschijning van Luilekkerland . Hamelsop? „Dat is bouillon van gecastreerde ram, hamel. Een schaapskudde had vroeger altijd wel een gecastreerde ram, en het vlees werd hogelijk gewaardeerd”, legt eetschrijver Onno Kleyn uit. Bij het diner vorige week vrijdag werd er enigszins de hand mee gelicht, want waar eet men (behalve in Italië) nog hamel? Maar veel oud-Hollandse recepten bleken verrassend goed nakookbaar. Koriandersiroop, artisjoktaart, kruidensalade, pistachetaart – eeuwenoude gerechten die soms zó van Ottolenghi lijken te komen. Onno Kleyn schrijft over eten en wijn, onder meer voor de Volkskrant . Zijn dochter Charlotte is culinair historicus en schrijft voor Het Parool . Nu hebben ze samen een boek geschreven: Luilekkerland , over de kookboeken uit de gastronomische bibliotheek van de Universiteit van Amsterdam. Honderden boeken gingen door hun handen – vooral die van Charlotte. „Onno zat thuis aan het bureau en ik appte alles wat interessant was.” ‘Wie denkt met dit werk inzicht te krijgen in de vaderlandse eetgeschiedenis, komt van een koude kermis thuis’ schrijven ze in het voorwoord. Dat is gelogen. Of op z’n minst veel te bescheiden. Het is zelfs méér dan 400 jaar vaderlandse eetgeschiedenis. Het is óók sociale geschiedenis. Je begrijpt waarom de Nederlandse keuken nooit zo overvloedig of decadent als de Franse werd. Waarom we zoveel buitenlandse ingrediënten en gerechten hebben omarmd en wat schaarste en oorlog met een eetcultuur doen. Ze vertellen erover in het restaurant van filmmuseum Eye in Amsterdam. Charlotte bestelt garnalenkroketjes. Onno kiest kalfskroketten. Om de beurt praten en eten. Charlotte wat behoedzamer, over dat wat ze na een jaar boekenvreten weet. Onno wat vrijer. Hij is meer van de duiding. Dat vader en dochter samen dit boek schreven is een logisch gevolg van altijd maar over eten praten en een eindeloze nieuwsgierigheid naar de herkomst van alles. „Neem de aubergine”, zegt Onno. „Eeuwig veelbelovend.” Of artisjok. Hoe vaak is die wel niet als noviteit gepresenteerd? Terwijl hij al in de vijftiende eeuw onze kant op kwam, via de Arabieren. Het boek staat vol met dit soort voorbeelden. Charlotte: „Rozenwater en ingemaakte citroen kopen we nu bij de Marokkaanse groenteboer, maar hadden vroeger ook een plek in de Hollandse keuken.” Johannes van Dam zei vaak dat de Nederlandse keuken verpest is door de huishoudschool. „Dat idee is toch inmiddels wel onderuitgehaald”, zegt Onno. Nivellering kent Nederland, door gebrek aan een hofcultuur, al sinds de Gouden Eeuw. We hadden hier een grote middenklasse, zuinigheid was altijd een belangrijke deugd. En we waren altijd op handel en export gericht. Onze beste kazen werden geëxporteerd. Je ziet het terug in de kookboeken. De schrandere Stichtsche keuken-meid (1754), Aaltje, de volmaakte en zuinige keukenmeid (1803) en Betje de goedkoope keukenmeid (1862) riepen al op tot zuinigheid, hoewel het ook vaak „cheap washing” was, schrijven ze. Want Betje serveerde intussen wél een feestmaal met fazant, eend, oesters en truffel. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. Je moet ook weer niet helemaal denken dat die kookboeken lieten zien hoe het er bij de mensen thuis aan toe ging. Onno: „Er stond altijd heel veel vlees in, terwijl de gemiddelde Nederlander misschien maar één keer per week vlees at. Vlees was tot halverwege de vorige eeuw heel elitair. Je weet niet hoeveel er nu daadwerkelijk uit gekookt werd.” Temeer omdat recepten vaak summier, slordig, onvolledig en onduidelijk waren. Zo maakte Charlotte eens een Indisch pasteitje uit 1866 na. Ze zagen er geweldig uit maar waren – waarschijnlijk door de overmaat van kimirinoten – oneetbaar. En hoewel kookboeken steeds nauwkeuriger werden, leverde dat niet per definitie smakelijker gerechten op. Neem het magnetronkookboek van Philips uit 1981. Gebraden kip? Uit de magnetron? Vis à la Picasso? De Kleyns deinzen er niet voor terug om veel dieptepunten uit de kookboekengeschiedenis te laten zien, waarbij de jaren zestig misschien wel de kroon spanden. „Toen kwam er blikfruit in het eten.” Gevraagd naar gruwelmomenten tijdens hun onderzoek zegt Onno: „Knakworst à la Creole misschien.” Gegarneerd met tomaten, gevuld met soepballetjes. Uit het boek dat ironisch genoeg Ik kan koken (1958) heet. „Of toch de asperges met tomatenketchup of zoete slagroom”, zegt Charlotte. Het komt uit Mannen zijn lekkerbekken (1959). Wat overigens geen kookboek voor mannen is: ‘Een van de fijne kneepjes om ons huwelijksgeluk intact te houden, bestaat hierin dat wij onze mannen telkens weer moeten weten te overtuigen dat zij een lot uit de loterij trokken toen zij ons huwden.’ Onno en Charlotte schrijven: ‘Wat kookt dat loterijlot dan? Variaties op asperges. Manlief, ga er maar voor zitten.’ Wij zijn er trots op niet trots te zijn. In Nederland vonden we de haute cuisine van de Franse elite nooit zo interessant, dat waren maar fratsen Momenten van herkenning: de Saromapudding uit Het mixerboekje (1960) of de rijke rijstpudding uit het Macrobiotisch kookboek (1974)? Aan beide zullen Nederlanders uit uiteenlopende gezinnen nog levendige herinneringen hebben. Een verkeerd vertaald recept voor Spargel mit Sahne zou je onder ‘buitenlandse invloeden’ kunnen scharen. Toch hebben de open samenleving en de handel Nederland ook veel goeds gebracht. Spaensche soppe uit de zestiende eeuw of Engelse beschuit uit de achttiende eeuw zeggen ons niets meer. Maar veel Indische invloeden zijn nooit verdwenen. Hoewel exotisch (met nu ook vaak een negatieve connotatie) duidelijk iets anders is dan authentiek. Soms door gebrek aan uitheemse ingrediënten, soms uit de behoefte om bij de Nederlandse smaak aan te sluiten, waren de gerechten meestal ‘fusion’. Dé Nederlandse keuken bestaat niet, vinden Onno en Charlotte. En dat past dan weer goed bij wat je misschien juist wel typisch Nederlands kunt noemen: „Wij zijn er trots op niet trots te zijn. In Nederland vonden we de haute cuisine van de Franse elite nooit zo interessant, dat waren maar fratsen. Nederlanders houden niet zo star vast aan culinaire tradities. Daardoor zie je dat er tegenwoordig juist veel vernieuwing mogelijk is, in tegenstelling tot chauvinistische landen als Frankrijk en Italië.” Stel dat Charlotte en Onno Kleyn over vijftig jaar nog eens in de Gastronomische Bibliotheek zouden duiken. Welke trend zouden zij er dan zeker uitpikken? In elk geval de gezondheidshype, zegt Onno. Want hoewel er door de eeuwen heen altijd aandacht was voor gezondheid – Hippocrates reeds zei: „Laat uw voedsel uw medicijn zijn” – weerspiegelen gezonde kookboeken en groentekookboeken wel heel sterk de huidige tijdgeest. „We hadden ons boek beter ‘Gezond eten door de eeuwen heen’ kunnen noemen. Dat verkoopt vast beter.” En in 2068 zullen ze ook niet om misschien wel de populairste kookboekenschrijvers van begin 21ste eeuw heen kunnen. Jamie Oliver en Yotam Ottolenghi. „Al wekt die interesse voor de Midden-Oosterse keuken, waar Ottolenghi een voorbeeld van is, ook wel verbazing”, zegt Onno. „Ze zeggen vaak dat eten mensen bij elkaar brengt, maar de angst voor islamisme wordt niet kleiner. Je kunt hummus eten en tóch racist zijn.” Uit: Eenen seer schoonen ende excellenten coc-boec (1593)  1 grote braadkip van meer dan 1,5 kg (Label Rouge of biologisch) 4 sinaasappels 100 gr boter 50 ml tawny port 8 stevige sneden wit zuurdesembrood Verwarm de oven voor op 180 graden. Zout de kip vanbinnen en vanbuiten en laat 15 minuten staan. Pel 1 sinaasappel en stop de partjes in de kip, samen met een bescheiden stukje schil (minder dan een kwart van de sinaasappel) en de helft van de boter. Smeer met de rest van de boter de kip vanbuiten in. Leg hem in een net passende ovenschaal en zet met de borst omhoog in de oven. Draai na 5 minuten de oven terug naar 160 graden en laat 1 uur en 15 minuten braden. Bedruip elke 10 minuten grondig met braadvocht en draai de kip om. Pers de resterende 3 sinaasappels uit. Haal de kip uit de oven en houd hem achterover zodat het vocht uit de buikholte in de schaal loopt. Leg de kip op een plank, dek losjes af met aluminiumfolie en laat 20 minuten staan. Roer de aanbaksels in het braadvocht zo nodig los en doe het in een sauspan. Verhit en voeg de port en het sinaasappelsap toe. Kook flink in maar proef af en toe, want als je te ver gaat wordt het te zout. De jus is dan nog steeds erg vloeibaar, maar die trekt straks in het brood. Rooster het brood en leg het in een dienschaal. Snijd de kip in stukken. Giet uitlopend vleessap op het brood, verdeel er de kip over en bekroon met de saus. Uit: Het nieuw burgerkeukenboek (1827)  25 gr blanke garneeramandelen 2 eidooiers 25 gr suiker 250 ml slagroom 1 eetlepel rozenwater Maal de amandelen fijn in het bakje van de staafmixer. Klop de eidooiers met de suiker tot ze wit en schuimig zijn. Breng de room tot aan kokend en draai dan het vuur uit. Voeg een klein scheutje hete room bij de eieren, meng en doe er vervolgens nog wat bij. Schenk dat mengsel terug in de pan. Zet het vuur weer aan en laat iets indikken, maar pas vreselijk op dat je niet te ver gaat. Draai het vuur uit als het dik begint te worden en roer er de amandelen door. Blijf af en toe roeren tot het mengsel is afgekoeld. Meng het rozenwater erdoor en zet een poos in de koelkast om door en door koud te worden. Uit: Eenen seer schoonen ende excellenten coc-boec van Carolus Battus (1593)  2 witte boterhammen, liefst oud 200 ml kalfsfond 1 verpakkinkje saffraan 1 kleine theelepel gemberpoeder 2 eetlepels verjus of wittewijnazijn 25 gr boter 2 eidooiers Snijd de korsten van het brood. Snijd het brood in stukjes. Verwarm de fond met de saffraan, gemberpoeder, azijn en boter. Doe de eidooiers met de stukjes brood in de beker van de staafmixer en pureer glad. Giet er beetje voor beetje de saus bij en pureer. Doe dan alles terug in de pan en verwarm. Haal meteen van het vuur zodra het begint te binden, anders schift het misschien (met bloem gebeurt dat niet, van broodkruim zijn we niet helemaal zeker). Breng op smaak met zout en misschien nog een drupje verjus of azijn. De saus smaakt goed bij gebraden kalfsvlees of kip.
</doc>
<doc id="811" genre="news" gender="?">
Onderhoudswerken op de Mechelsesteenweg aan Kampenhout-Sas
  Haacht - Van maandag 22 tot woensdag 24 oktober zullen er onderhoudswerken uitgevoerd worden aan het wegdek van de Mechelsesteenweg ter hoogte van de rotondes (Kampenhout sas). Het verkeer moet er over één i.p.v. twee rijstroken. Eén nacht is er omleiding. Deze werken kunnen voor de nodige verkeershinder zorgen. Tussen 22 en 24 oktober zal er 's nachts worden gewerkt een de vernieuwing van een deel van de Mechelsesteenweg. Zo zal de toplaag worden vernieuwd op de rechtse rijstrook, zowel richting Mechelen als richting Leuven. Bij slecht weer of door onvoorziene (technische) omstandigheden op de werf is het mogelijk dat de planning wijzigt. Het verkeer zal tijdens de werken over één in plaats van twee rijstroken beschikken. Er wordt hinder verwacht. AWV plaatst vooraankondigingsborden langs de weg zodat bestuurders op de hoogte zijn. Gedurende één nacht zal er een omleiding voorzien worden, voor het vervangen van een compoundvoeg richting Mechelen.
</doc>
<doc id="812" genre="news" gender="?">
Hanne verkoopt zondag op rommelmarkt herfstvruchten voor het goede doel
 Hanne heeft een goede band met de bewoners van De Vrije Vlinder en gaat de opbrengst van haar actie via Music for Life schenken aan de Vrije Vlinder. Ze hoopt dat er misschien een speciale fiets kan aangekocht worden. Haar klasgenoten hielpen Hanne met het rapen van kastanjes en noten. "Ik ben trots en verrast", vertelt Annelies. "Hanne is helemaal zelf met de idee afgekomen. En haar vriendinnetjes hebben haar flink geholpen."
</doc>
<doc id="813" genre="news" gender="?">
‘Voor mij was het perfecte plaatje ook een keurslijf’
 Anna van Praag (51) had met haar man en drie dochters een nomadenbestaan. Ze schreef vrolijke blogs over de reizen die ze maakten door Afrika en het Midden-Oosten. Alleen de heimwee ontwortelde haar totaal. „We waren te veel, te vol van onszelf.” In 2007 vertrok schrijfster Anna van Praag (51) voorgoed uit Nederland. Zij, de „avonturier” met wie ze was getrouwd en hun drie dochters – de jongste was net drie – ruilden hun huis in voor een Landrover Defender. Ze reisden met de auto door Afrika en het Midden-Oosten, slapen deden ze in een tent op het dak. Voor hun inkomen waren ze aan plaats noch land gebonden. Zij had haar baan na de geboorte van hun tweede kind al opgezegd, en was kinderboeken gaan schrijven. Hij, Ilco van der Linde, is de bedenker van Bevrijdingspop en Dance4life, en had naam gemaakt als ‘doener des vaderlands’. Van Praag: „Reizen hadden we altijd gedaan. Waarom zouden we daarmee stoppen nu we een gezin waren?” „Ons nomadenbestaan leek een droom, de sublimatie van onze grote liefde. We hadden genoeg aan de schoonheid van de wereld, elkaar, en onze kinderen. De buitenwereld kwam niet binnen.” Geen tandarts, geen telefoon, en – helaas – geen zonnebrand. „Daar en toen heb ik mijn huid verwoest.” Ze leefden in eenvoud en goedkoop. „De diesel was het duurst.” Zij onderwees hun dochters, en ’s avonds las zij ze voor met een zaklamp in de auto. „De kinderen deden precies wat je hoopt. Zij braken het ijs met de locals die we onderweg ontmoetten en ze konden eindeloos spelen met niks. En als de kinderen sliepen, zaten Ilco en ik bij het kampvuur vallende sterren te kijken.” Zij schreef blogs over hun gezinsavontuur, hij maakte foto’s. „We schreeuwden van de daken hoe fantastisch we het hadden.” Maar soms „botsten de blije blogs tegen het leven aan”. De auto ging kapot, ze hadden een aanrijding, een kind kreeg malaria. „Het heeft lang geduurd voor Ilco zich ermee verzoende dat ik ook over de niet-leuke dingen schreef.” Na twee jaar leven in een Landrover waren ze wel weer toe aan in een huis wonen. „Ilco wilde nooit meer terug naar Nederland, ik wist het nog niet zo zeker.” Hun bestemming diende zich als vanzelf aan. „We reden door Spanje, en daar, in Andalusië, op een berg, zagen we ons droomhuis.” Een boerderij met olijfboomgaard, patio en zwembad. „We hebben het heel impulsief gekocht.” Het was juni. Vrienden, familie, iedereen kwam klussen. „Ik maakte pannen vol paella, we aten met z’n allen aan houten tafels in de tuin. Het was één lange, zonovergoten vakantie.” NRC Vandaag Elke ochtend onze beste stukken en het belangrijkste nieuws ontvangen? Maar toen werd het herfst. „Ons huis lag aan de allerlaatste halte van de schoolbus. De kinderen werden ’s ochtends vroeg opgehaald, en aan het eind van de dag weer thuisgebracht. Ilco had een nieuw, internationaal project verzonnen en reisde de wereld over. Daar zat ik, in the middle of nowhere . De droom voor elke schrijver, zou je denken, een prachtig bestaan. Maar het dak lekte en het was wel heel koud zonder centrale verwarming. Soms was het zo stil in huis dat ik mijn bloed hoorde ruisen. Internet werd mijn lifeline , maar als het regende werkte het niet. Hysterisch werd ik dan. Alsof ik in een doodskist zat met de deksel dicht.” Ergens zat er een barst in haar droombestaan. „Maar ik wilde het niet weten. Kom op, zei ik tegen mezelf, dit is nou inburgeren. Dus keek ik Spaanse tv, at op Spaanse tijden en dronk kopjes koffie met de plattelandsvrouwen die nooit verder dan Spanje waren geweest.” ‘De kinderen wilden in Spanje blijven, hij wilde naar Brazilië, ik naar Nederland’ We zitten in een restaurant in Amsterdam, haar oudste dochter Bloem (21) werkt er in de bediening. Ze brengt een houten plank met brood en tapenades. In dit restaurant presenteerde Anna van Praag ook haar laatste boek, haar twintigste alweer. Hoe groot is de liefde is een boek voor young adults , het gaat over een eerstejaarsstudente die verliefd wordt op een jongen die ook van een ander meisje houdt. Hun gelukkige driehoeksverhouding eindigt in drama en verdriet. „Ik weet nog precies hoe het is om 15,16, 17 te zijn. Op die leeftijd is alles groot, alles voor het eerst. De eerste echte, grote verliefdheid. Fascinerend vind ik dat.” Toen zij 15 was, werden haar ouders net uit de internationale sekteachtige groep „geknikkerd” waar ze tot dan toe deel van uitmaakten. Haar vader was psycholoog, haar moeder psychotherapeute. „De groepsleden deden aan sensitivity en bio-energetica, iedereen was doorlopend bij elkaar in therapie.” Over haar moeder, die zich geen raad wist met die geëxalteerde groepssessies, schreef Anna van Praag het jeugdboek Een heel bijzonder meisje . „Mijn moeder was er doodongelukkig. Te houterig, te geremd, ze kon zich er niet aan overgeven.” En zij? Zij vond het fantastisch. „Er was altijd grote-mensen-drama, feesten, gezamenlijke vakanties.” In één klap was dat over. „Mijn ouders waren hun werk, hun inkomen, hun vrienden, álles kwijt.” Niet dat Anna van Praag zich toen bekommerde om het lot van haar ouders. „Ik was verliefd.” Ilco was een avonturier van achttien uit de examenklas van het gymnasium. „Een activist met een Palestina-sjaal en protestbuttons op zijn kleren. Hij organiseerde de scholierenstaking tegen de kruisraketten.” Hij was haar eerste, grote liefde en ze was vanaf de eerste zoen „non-stop met hem samen”. Met hem was alles groots en spectaculair, zegt ze. Ze werkten om te reizen. „Daar ging al ons geld aan op. Nederland was te klein voor ons, wij waren wereldburgers.” In hun Spaanse cortijo voelde ze zich na zes jaar nog als „Rapunzel in een toren”. „Ik vond Amsterdam altijd te vol, te veel, te veel gedoe. Maar nu ik echt helemaal weg was, miste ik de cultuur, de mensen, het uitgaan. Mijn wortels liggen in die stad, al sinds de zeventiende eeuw, toen mijn joodse familie er kwam wonen.” Heimwee, zegt ze, ontwortelt je totaal. „Ilco is een fikser. Hij lost problemen graag op. Dus hij moedigde me aan wat vaker naar Nederland te gaan, en hij gaf me z’n creditcard mee. En dan ging ik. Maar in het vliegtuig terug naar Spanje stroomden de tranen alweer over m’n wangen.” Niet dat iets van haar onvrede te lezen viel in haar goedgelezen blogs, die ze nog altijd bijhield. „Achteraf begrijp ik best dat vrienden soms moeite hadden met ons ‘kijk-hoe-bijzonder-we-zijn’. We waren te veel, te vol van onszelf en iedereen mocht deelgenoot zijn van ons romantisch avontuur. Voor mij was het perfecte plaatje ook een keurslijf, alleen besefte ik dat nog niet.” De „zeepbel” spatte toen Ilco een leuk huisje in Brazilië had gezien. „We moesten snel zijn, want anders was het verkocht. Hij had de tickets ernaartoe al gekocht. Toen werd ik wakker. Ik dacht: ik wil niet nog verder van alles en iedereen af leven. Sterker nog: ik wil terug naar Amsterdam. Ilco was stomverbaasd. Het was hem wel opgevallen dat mijn sparkle verdwenen was, maar we deden toch leuke dingen? Er ontstond een rare patstelling. De kinderen wilden in Spanje blijven, hij wilde naar Brazilië, ik naar Nederland.” Het werd Nederland. De gemeente Amsterdam schreef een prijsvraag uit voor het leegstaande havenmeesterhuis aan het IJ. „Ilco’s projecten gaan altijd over duurzaamheid, verbinding en wereldverbeteren. Dat kon hij hier allemaal in kwijt. Hij bedacht een plan voor een herberg, het Mandelahuis, met een verzoenkamer waar mensen geschillen bijleggen, trouwen en discussiëren over respect.” Ze wonnen de prijsvraag. „Ilco kon, zonder gezichtsverlies, weer in Nederland komen wonen.” Zeven dagen per week was de herberg open, zij kookte dagelijks tig taarten en 45 daghappen. „Ineens was ik herbergierster.” „Ik leefde voor onze liefde. Sinds mijn vijftiende heb ik niks zonder hem beleefd. Alle ziektes, begrafenissen, reizen. Ik was hooked . Maar onderweg ben ik mezelf verloren. Ik was veranderd in een huismoeder. Of, om het Ilco-achtig te zeggen, ik was minder avontuurlijk geworden.” Op haar verzoek gingen ze in huwelijkstherapie. „Na een paar sessies zei de therapeut: ‘Ik heb slecht nieuws voor jullie’. Het was volgens hem zo duidelijk als wat dat wij in een enorme crisis zaten.” Ze hadden, zegt zij, jarenlang met iedereen gecommuniceerd over hun liefde, maar niet met elkaar. „Ilco zag het probleem niet. We hadden samen zo veel meegemaakt, we hadden zo veel plannen. Dat klopte ook. Alleen, het waren zijn plannen.” De grote liefde is na 34 jaar ten einde. „Het mooie plaatje is kapot.” Het laatste boek van Anna van Praag is een „ode aan haar geboortestad”. Ze woont niet meer in het Mandelahuis, maar heeft een huurhuis in Amsterdam en een carrière als schrijfdocent op middelbare scholen. „Ik heb weer ruimte om zelf te groeien.” Hun droomhuis in Spanje is net verkocht. Ze is er, als enige van het gezin, nooit meer terug geweest. Deze zomer ging ze voor het eerst weer op reis. „Tien dagen naar Cornwall, niks bijzonders. Het was de onbezorgdste vakantie sinds heel lang.” Anna van Praag (1967) studeerde Spaans in Amsterdam. In 2003 debuteerde ze als kinderboekenschrijver. Van 2007 tot 2009 reisde ze met man en drie dochters in een Landrover met daktent. Daarna woonde ze zes jaar op een berg in Andalusië. Sinds 2015 woont ze weer in Amsterdam . Eerst als herbergierster van het Mandelahuisje. Nu schrijft ze en geeft ze taalles op scholen.
</doc>
<doc id="814" genre="news" gender="?">
Het werd tijd
 Van zomertijd naar wintertijd. De Dichter des Vaderlands verzet de klok, van twee naar drie uur ‘s nachts, of was het andersom? Het is misschien voor het laatst. Als dit de laatste keer is: doe het dan nog eenmaal goed. Draai de klokken, stuur de uren. Vraag nog één keer hoe het moet. Blijf lichtelijk verward. Het gaat niet om de goede kant, maar om de stand waarin je zelf blijft staan. Goed, de tijd verandert, de wijzers draaien in het rood, de wetten van het avondland tikken onze grenzen aan. We werden slimmer met de jaren, vervingen kaars door klik. Maar maak de dagen nog eens lang, stapel nachtelijke uren. Herschik. Verzet. Rek op en gooi de glazen vol. Haal de maan en spreid de hemel uit. Laat het draaien duren. Benut elk pril gefluit, het middagmaal, de avondkrant. Duld een ochtendmens. Werp wekkers aan de kant en toets je eigen tijden in. Verdrijf, vervorm, verstrijk naar eigen wens. Draai het licht de rug toe, slaap in schemer, waak bij gloed. Kies je mooiste ogenblik en wacht niet tot de nacht wegtikt. Als dit de laatste keer is; doe het dan nog eenmaal goed. Ester Naomi Perquin , Dichter des Vaderlands 
</doc>
<doc id="815" genre="news" gender="?">
Ex-Kyteman Colin Benders raakt ondergesneeuwd door Metropole Orkest tijdens opening ADE
 Opening Amsterdam Dance Event Op papier was het zo goed: de samenwerking tussen het Metropole Orkest en Colin Benders voor de opening van Amsterdam Dance Event. In de praktijk klonk het te bombastisch. Openingconcert ADE: Colin Benders en Metropole Orkest Gezien 17/10, Melkweg, Amsterdam Dance Event Bijna schuchter oogt synthesizermaestro Colin Benders als hij met zijn spijkerbroek op halfzeven nog even zijn instrument stemt. Zijn beest van een modulaire synthesizer – een zelfgebouwde, slaapkamervullende kast met snoertjes in alle kleuren, pluggen, gaten, filters en schuifjes – staat prominent voor op het podium. Het geheel spreekt ogenblikkelijk tot de verbeelding. Na een eerder optreden met houseproducer Henrik Schwarz (2016) en een bijzonder geslaagde samenwerkingen met freejazzmuzikant Jameszoo (2017) zocht het Metropole Orkest opnieuw de verbinding met elektronische muziek voor de opening van Amsterdam Dance Event. Maar al snel verdrinkt de subtiel meanderende puls van Benders in bombastisch gearrangeerde strijkersarrangementen. De compositie klinkt als de soundtrack voor een heldenepos waarvan we de beelden niet zien, maar waarbij de hoog oplopende emoties ons bij vlagen overspoelen. Degenen die Benders eerder solo live hebben zien optreden met een kleinere versie van zijn synthesizer in technotempel Berghain in Berlijn of vorig jaar op REC-festival in Rotterdam, moeten even bijschakelen. Live speelt de ex-trompettist en voormalig bandleider van The Kyteman Orchestra composities die aanzwellen als een golf en evengoed kunnen uitbarsten in overrompelende arpeggio’s. Maar de funk en verrassingen die horen bij musiceren op een modulaire synthesizer, komen minder tot zijn recht in de arrangementen van dirigent Jules Beckly. Benders bouwde de afgelopen jaren een reputatie op als indrukwekkende live-artiest in het technocircuit. Tot op heden bracht hij geen eigen werk uit, maar hij deelde veel improvisaties via zijn YouTube-kanaal . Die improvisaties vertaalde Beckly in orkestarrangementen. Solo geeft een kruimelige baslijn of een scherpe kick de nodige schuring in zijn sets. Dat randje wordt nu dichtgesmeerd door de al te volle strijkers- en blazersarrangementen. De dwingende drums gaan verloren in het razendsnelle spel van drummer Adam Betts, die soms bijna de eerste solist lijkt op het podium. De swing die hij toevoegt geeft de muziek de klankkleur van hitparade-rock in de geest van Vangelis. Je moet ervan houden. Een deel van het publiek doet dat, getuige de meedeinende hoofden op de achterste rijen. Op de juiste momenten nemen de volle strijkersarrangementen de hele zaal mee. De muziek is filmisch en uitermate geschikt voor het witte doek. Soms is het vraag-antwoordspel tussen harp en synthesizer lichtvoetig en betoverend. In het derde deel brengt de modulaire synthesizer een stuiterende puls voort die zichtbaar is in Benders’ hele lijf en Betts volgt knap, sneller dan hij noten kan lezen. De langgerekte lage blazerstonen en de strijkers geven het ingetogen adagio van de synthesizersymfonie dat volgt een zekere melancholie. Het is betoverend mooi en een staande ovatie volgt. In het voorlaatste deel zorgen dissonante metaalachtige tonen voor spanning. Maar die momenten zijn eigenlijk te kort. Al snel raakt Benders weer ondergesneeuwd en dat is jammer.
</doc>
<doc id="816" genre="news" gender="?">
‘Vrouwen zijn minder corrupt dan mannen’
 Dat zei Abiy Ahmed de premier van Ethiopië nadat hij bekendmaakte dat de helft van zijn kabinet uit vrouwen zal bestaan. Abiy Ahmed, de 42-jarige premier van Ethiopië die eerder een vredesdeal sloot met buurland Eritrea, maakte dinsdag bekend dat de helft van zijn nieuwe, 20-koppige kabinet uit vrouwen zal bestaan. Het land met 79 miljoen inwoners heeft voor het eerst een vrouwelijke defensieminister, Aisha Mohammed. „Volgens een oud gezegde kunnen vrouwen niet leiden, onze vrouwen zullen het tegendeel bewijzen”, zei Ahmed dinsdag. De historische beslissing was nodig, want: „Vrouwen zijn minder corrupt dan mannen”, zei hij volgens BBC Africa, tijdens een toespraak in het parlement. Het is niet gelukt een reactie te krijgen van de Ethiopische regering. We zijn dus aangewezen op ander onderzoek naar de relatie tussen vrouwelijke politici en corruptie. Een aantal onderzoeken concludeert: landen met een hoge politieke vertegenwoordiging van vrouwen zijn minder corrupt dan landen met een lage vertegenwoordiging. Dat zou dus pleiten voor de uitspraak van de premier. Maar: het is nog nooit bewezen dat vrouwen inherent minder corrupt zijn, zegt Sudipta Sarangi, econoom aan de Amerikaanse universiteit Virginia Tech. Hij publiceerde eerder dit jaar het artikel Women and corruption: what positions must they hold to make a difference? „Stel, ik ben een dictator en ik vul de posities in mijn regering voor de helft met vrouwen, maar ik blijf zelf alle beslissingen nemen, dan maakt het dus niet uit of er vrouwen of mannen zitten”, zegt hij. Medeonderzoeker, Chandan Jha voegt toe dat wel is bewezen dat vrouwen minder risico’s nemen, waardoor de kans bestaat dat zij minder snel aan corrupte praktijken zullen meedoen. Ook is bewezen dat vrouwen minder snel aan omkoping doen, waardoor ze het bij andere ook kunnen ontmoedigen. „We moeten blij zijn dat er vrouwen in de Ethiopische regering zitten maar terughoudend zijn over de mogelijkheid dat zij daadwerkelijk iets tegen corruptie kunnen doen.” Bij Transparency International, een in Berlijn gevestigde ngo die strijdt tegen corruptie, waren ze blij met het nieuws uit Ethiopië, zegt Marie Chêne, hoofd van de onderzoeksafdeling, telefonisch. „De rol van hun vertegenwoordigende functie is belangrijker voor de samenleving”, zegt ze. „Ze moeten niet worden ingezet als anticorruptiestrategie.” Chêne is het met de andere experts eens dat niet gezegd kan worden dat minder vrouwen automatisch tot minder corruptie zal leiden – er zijn ook corrupte vrouwelijke politici. Ze noemt wel het old boys network , het systeem waarbinnen corruptie meestal plaatsvindt. In landen waarin vrouwen toetreden tot de regering kunnen ze corruptie helpen verminderen, zegt ze, omdat ze (nog) niet binnen dat systeem opereren. Ook de studenten van politicoloog Yonas Adaye, in de Ethiopische hoofdstad Addis Ababa, waren blij te horen over de vele vrouwen in de nieuwe Ethiopische regering. „Omdat veel Afrikaanse regeringen niet zo open zijn én omdat er tot nu toe nog weinig vrouwen in de regering hebben gezeten, is het nu lastig te onderzoeken wat hun effect op corruptie precies is”, zegt hij. De tijd zal leren of de Ethiopische vrouwen voor verandering zorgen, zegt hij. Conclusie De Ethiopische premier stelt dat meer vrouwen in de regering leidt tot minder corruptie. Het is niet bewezen dat vrouwen minder corrupt zijn. Er zijn wel indirecte aanwijzingen dat meer vrouwen tot minder corruptie kán leiden. Wij beoordelen deze stelling als ongefundeerd.
</doc>
<doc id="817" genre="news" gender="?">
Veganisme groeit als kool
 Amsterdam - Nog steeds denken veel carnivoren bij veganisten aan bleekgrijze muisjes die lekkerbekken militant een biefstukje willen ontzeggen. Veganist Debby van Velzen lacht. „Dát geitenwollensok-vooroordeel is wel weg hoor. Veganisten zitten in alle gelederen van de maatschappij.” 
</doc>
<doc id="818" genre="news" gender="?">
Legendarisch bier krijgt (tijdelijk) een tweede leven
  Aalst -  AB InBev stemt in met vraag van carnavalsgroep Beschomt om het Aalsterse bier Safir, waarvan de productie in 2014 werd stopgezet, weer (even) op de markt te brengen. Tot en met april kunnen Ajuinen het legendarisch gerstenat weer proeven.  AB InBev stemt in met vraag van carnavalsgroep Beschomt om het Aalsterse bier Safir, waarvan de productie in 2014 werd stopgezet, weer (even) op de markt te brengen. Tot en met april kunnen Ajuinen het legendarisch gerstenat weer proeven. Het was de Aalsterse brouwerij De Gheest die het merk Safir in 1939 introduceerde. Vooral na de Tweede Wereldoorlog groeide het uit tot het voornaamste product van de brouwerij die in de volksmond ‘Brouwerij Safir’ werd genoemd. Het tij keerde toen De Gheest in 1979 werd overgenomen door brouwerij Artois. De productie verhuisde in 1988 naar Leuven, maar er werd beloofd dat het merk zou blijven bestaan. In december 2013 raakte bekend dat InBev het bier toch van de markt zou halen en in 2014 viel het doek over Safir compleet. Maar nu komt het tot en met 1 april terug als carnavalsbier, dat maken AKV Beschomt, basketclub Okapi Aalstar en AB InBev bekend. Het zal ook honderd procent via het originele recept gebrouwen worden. Vanaf november in de handel “Tot de laatste mogelijke carnaval van 2013 dronken wij trouw Safir”, klinkt het bij Beschomt. Het thema van de carnavalsgroep staat dit jaar in teken van de Aalsterse nostalgie onder de noemer ‘Kerewerom’, waarbij Safir niet kon ontbreken. Ook Okapi Aalstar, partner van AB InBev en in het verleden ook gesponsord door Safir, wilde meestappen in het verhaal. Tijdens de thuiswedstrijden van Okapi zal je er onder meer Safir kunnen drinken. “Vanaf november wordt Safir in flessen van 33 centiliter verdeeld in de Aalsterse drankhandels”, zegt Frederik Rogge van AB InBev. “De exacte productievolumes zullen afhangen van de vraag. De Safir wordt gebrouwen in Leuven, waar de productie ooit werd stopgezet. Het zal eveneens verkocht worden in bakken, onder meer in de carnavalskantine.” Ook cafés die geïnteresseerd zijn, kunnen opnieuw Safir tappen. Waarom het bier niet permanent terugbrengen? “Dat is een heel ander verhaal dat een ander soort ondersteuning vraagt”, antwoordt Rogge. “Wij geven de voorkeur aan een seizoensbier. Met dit initiatief willen we ons engagement ten overstaan van de Belgische biercultuur onderstrepen.” “Iedereen is alvast welkom aan ons kraampje tijdens de jaarmarkt op 11 november, waar het Safir te verkrijgen zal zijn”, besluit Vincent Van Caekenberghe van Beschomt.
</doc>
<doc id="819" genre="news" gender="?">
Het kabinet schiet zichzelf steeds in de voet
 De Haagse Stemming Vandaag legt de FNV een bommetje onder het pensioenakkoord. Schrijf je in om deze politieke nieuwsbrief per mail te ontvangen. De kans dat Koolmees zijn pensioenakkoord krijgt, lijkt weer kleiner geworden. Het zou de trend bevestigen dat Rutte III telkens zijn eigen nederlagen creëert. En politieke leiders nemen afscheid van Wim Kok. PENSIOENBOMMETJE: Het door het kabinet, en vooral D66-minister Wouter Koolmees, zo gewenste pensioenakkoord lijkt mettertijd eerder moeilijker dan makkelijker te worden. In een interview met NRC legt FNV-onderhandelaar Tuur Elzinga (ex-senator van de SP) vandaag een nieuw bommetje onder de onderhandelingen . Hij eist publiekelijk dat het kabinet een hogere rekenrente toestaat, zodat pensioenfondsen hun verwachte beleggingsrendement hoger kunnen inschatten. Juist daarvan heeft Koolmees, op advies van De Nederlandsche Bank, al gezegd dat het in ieder geval niet gaat gebeuren. In combinatie met de eis de pensioenleeftijd terug te brengen naar 65 jaar wekt deze voorwaarde de indruk dat de vakbond helemaal geen pensioenakkoord wíl sluiten. Elzinga ontkent, maar zegt: “Er wordt ons van alle kanten gevraagd om dit akkoord te sluiten. Ze zeggen: spring nou, spring nou. Maar we worden gedwongen om het laagje water in het zwembad laag te houden. Nou, dan staan wij niet te juichen om daar in te springen.” NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. MAGERE VERJAARDAGSSCORE: Zo dreigt het - afketsen van het - pensioenakkoord een nieuwe zelfgecreëerde nederlaag van het kabinet-Rutte III te worden. Vrijdag bestond dat kabinet precies één jaar en het maakt de eigen ambities nog niet waar. Van de 36 cruciale wetsvoorstellen die NRC vorig jaar uit het regeerakkoord destilleerde, passeerden pas vijf de Eerste Kamer . Rutte III is volgens informateur Gerrit Zalm een “stabiel kabinet” gebleken. “Ze houden elkaar vast, ze bakken elkaar geen poetsen”, zegt hij in een NRC-interview waarin hij terugblikt op de formatie en het al dan niet afschaffen van de dividendbelasting. Eén van de twee wetswijzigingen die het kabinet al binnen een jaar introk. Pais en krassen: Het lijkt na één jaar inderdaad pais en vree tussen de bewindslieden, maar zolang het kabinet de eigen ambities nog niet waarmaakt, vallen de persoonlijke fiasco’s op. Er zijn drie manieren waarop kabinetsleden falen. Ze reageren met grote woorden en daadkracht op incidenten om vervolgens terug te krabbelen, ze komen door onzorgvuldige uitspraken of flagrante leugens in problemen, of ze moeten toegeven dat maatregelen uit het eigen regeerakkoord niet werken. De krassen die bewindslieden hebben opgelopen, zijn eigenhandig aangebracht. In electorale bolwerken van de coalitiepartijen zijn ze niet meer zo enthousiast over hun eigen partijen . Behalve in Bunschoten, waar over de ChristenUnie vooral lof of op z’n minst begrip klinkt. VROUWELIJKE LIJSTTREKKERS: Die ChristenUnie schuift voor het eerst een vrouw naar voren als landelijk lijsttrekker . Senator Mirjam Bikker zou Roel Kuiper moeten opvolgen als fractievoorzitter van de, nu driekoppige, Eerste Kamerfractie. Ook VVD (Annemarie Jorritsma), D66 (Annelien Bredenoord) en, hoogstwaarschijnlijk, PVV (Marjolein Faber) hebben vrouwelijke lijsttrekkers. Aan een interne verkiezing van de PvdA doen twee mannen en twee vrouwen mee. Over de lijst van GroenLinks is nog niets bekend, behalve dat de voorkeur zou uitgaan naar een vrouw. Eén vrouw lijkt Rob Jetten wel uit te willen dagen als het straks aankomt op het échte leiderschap van D66. NOG MEER PARTIJEN: Een nieuwe partij die weer geen partij wil heten en geen programma heeft, Code Oranje , stort zich ook in de strijd om de Provinciale Staten. Voor de Europese verkiezingen meldt zich de nieuwe partij Volt , die niet links of rechts wil zijn, maar wel heel erg voor Europa, zo bleek bij de campagne-aftrap afgelopen weekend. NOG MEER POLDEREN: Niet alleen aan de pensioentafel bestaat onenigheid, ook staatssecretaris Paul Blokhuis van Zorg heeft het moeilijk. En wel met het door hem zelf opgezette overleg om met vijftig organisaties tot een preventieakkoord te komen dat roken, alcoholgebruik en overgewicht moet terugdringen. “ Niemand vertrouwt elkaar meer. En bij het minste of geringste vliegt achter de schermen de vlam weer in de pan”, zegt een ingewijde over de onderhandelingen. Tot nu toe lijkt alleen over de maatregelen tegen roken consensus te zijn. De ‘rooktafel’ is dan ook de gezelligste. DE SCHADUW VAN KOK: Zaterdag werd oud-premier Wim Kok herdacht in het Concertgebouw in Amsterdam. Hij overleed een week eerder op 80-jarige leeftijd aan hartproblemen en wordt herinnerd als “ sober sociaal-democraat die liberaal regeerde ”, schetst Thijs Niemantsverdriet in een necrologie. “Alles aan hem was echt. Geen opsmuk, geen ijdeltuiterij of dubbele agenda’s”, memoreerde Mark Rutte - terug uit Canada - hem. Lodewijk Asscher noemde hem “een grote, vriendelijke reus”. “In zijn schaduw fietsen wij verder.” QUOTE VAN DE DAG: “Naast mij valt een man neer en die is aan flarden geschoten. Dat zit er verschrikkelijk uit. Het was een angstig moment.” CDA-Kamerlid Madeleine van Toorenburg vertelt bij Goedemorgen Nederland hoe zij in 1987 in Rotterdam getuige was van een liquidatie .
</doc>
<doc id="820" genre="news" gender="?">
Cyberwar? Er is  geen digitaal oorlogsrecht
 Juridisch kader  Niet iedereen is er gelukkig mee dat de minister van Defensie sprak van een ‘cyberoorlog’ met Rusland. „Een slip of the tongue”. . Het cyberdomein is enkele jaren terug toegevoegd aan het rijtje ‘land, zee en lucht’ van het beroemde artikel 5 van het NAVO-verdrag: een aanval tegen één, is er een tegen allen. De bewering van Ank Bijleveld, minister van Defensie, is daarom zo opmerkelijk: volgens haar is Nederland we in een ‘cyberoorlog’ beland met de Russen. Het moet gezegd: het werd de minister in de talkshow WNL op Zondag een beetje in de mond gelegd. Het gespreksthema was de verijdelde Russische poging om de internationale organisatie OPCW in Den Haag te hacken. Een talkshowgast vroeg de minister of er sprake is van een ‘informatie- en cyberoorlog’. „Zeker”, zei Bijleveld. Is ‘cyberoorlog’ de juiste term, vroeg de presentator nog eens. „Ja, dat is het wel.” Haar woordvoerder verzachtte de uitspraak achteraf. „Ze bedoelde dat oorlogvoeren digitaler wordt, geen letterlijke oorlog met de Russen.” De zaak roept vragen op. Allereerst: wat is een cyberoorlog? En: zijn we erin verzeild geraakt met de Russen? Douwe Jan Elzinga, hoogleraar staatsrecht aan de Rijksuniversiteit Groningen, vindt de uitspraak van Bijleveld „ongelukkig”. Maar het gaat hier volgens hem niet om een officiële oorlogsverklaring. „Wij hebben een stevige staatsrechtelijke procedure voordat we een land de oorlog verklaren. Deze slip of the tongue kan vooral schadelijk zijn voor onze betrekkingen met Rusland.” Sico van der Meer, expert non-conventionele wapens bij het Clingendael Instituut, noemt cyberoorlog een „te groot woord” voor de huidige situatie met de Russen. Tegelijk weten experts volgens hem niet goed wanneer ze iets een cyberoorlog moeten noemen. „Het cyberdomein van oorlogvoering is relatief nieuw. We zijn er nog niet uit wanneer een militaire cyberoperatie ook echt een oorlog heet.” Ondertussen zijn er continu vijandige digitale operaties. Oekraïne geldt bijvoorbeeld als proeftuin voor Russische hackers, die in 2015 zelfs de elektriciteitsvoorziening platlegden. Zuid-Korea geldt weer als proeftuin voor de Noord-Koreanen en Taiwan voor Chinezen. De VS hebben duizenden cybermilitairen in dienst. Heet dat allemaal cyberoorlog? Nee. „Wij kennen op de wereld in juridische termen nog geen pure ‘cyberoorlog’”, zegt Paul Ducheine, hoogleraar recht van militaire cyberoperaties aan de UvA. Hij legt uit dat een ontwrichtende cyberaanval, bijvoorbeeld door ziekenhuizen plat te leggen waardoor patiënten overlijden, een officiële oorlogsdaad kan zijn. Het is dan aan de politiek om dit zo te interpreteren. Internationaal wordt al jaren druk overlegd om oorlogsrecht te vertalen naar het digitale domein. Zo heeft Nederland zich ingespannen voor de nieuwste versie van de Talinn Manual , een juridisch kader voor digitale oorlog. „Algemene stukjes oorlogsrecht zijn lastig te interpreteren”, zegt Ducheine. „Het kan bijvoorbeeld dat je het recht hebt een vijandelijke strijder aan te vallen, of een object. Maar hoe zit dat met software aanvallen?” Een ander struikelblok is attributie. „We kunnen zien waar een raket vandaan komt”, zegt Van der Meer. „Maar vind maar eens sluitend bewijs over de oorsprong van malware.” Bovendien: geheime diensten die hun bewijs openbaren, verraden hun modus operandi en ingangen bij de tegenstander. Landen spelen ook verstoppertje. Zo wordt expres programmeercode gebruikt die typisch is voor een ander land. In 2015 werd het Franse Tv5Monde gehackt. Alles wees naar IS. Van der Meer: „Pas na een jaar bleken het de Russen. Je kunt dus niet meteen terugaanvallen.”
</doc>
<doc id="821" genre="news" gender="?">
Infomarkt geeft meer informatie over Sigmaplan Dijlevallei
  Tremelo - Tussen Werchter en Aarschot liggen langs de linkeroever van de Demer oude meanders. Het Sigmaplan plant in de toekomst heel wat werken om opnieuw water door die oude rivierbochten te laten stromen. Op donderdag 18 wordt er tijdens een infomarkt meer informatie over de ingrepen in onze buurt gegeven. Op de linkeroever tussen Aarschot en Werchter worden historische meanders opnieuw verbonden met de Demer. Zo kan de rivier als vanouds door het landschap kronkelen, is er meer plaats voor het rivierwater en kunnen we wateroverlast in de toekomst voorkomen. Daarnaast wordt er geïnvesteerd in extra waterberging en veilige dijken en wil men de verdroogde ondergrond aanpakken. Door de maatregelen kan het natuurgebied Vorsdonkbos-Turfputten in Gelrode weer opleven en tussen Betekom en Werchter zullen valleibossen een geschikt leefgebied vormen voor de bever. Het aansluiten van de meanders zorgt bovendien voor een parallelle stroom met de Demer waar kajakkers en kanovaarders kunnen genieten van het landschap.
</doc>
<doc id="822" genre="news" gender="?">
Assassins Creed Odyssey wil alles tegelijk zijn, maar biedt sfeer en echte keuzevrijheid
 Game-recensie Ondanks wat mankementen is Assassins Creed Odyssey een geslaagde vernieuwing van de reeks historische games. In de oud-Griekse wereld kun je ook een lesbische krijger zijn. Assassin’s Creed Odyssey Ubisoft €59,99, vanaf 5 oktober in de winkel. De trotse Kassandra vaart naar een ver Grieks eiland, een druk bevolkte rots in de oceaan die schittert in het licht van de ondergaande zon. Ze ontmoet een meisje en haar lief, een leider van het lokale Spartaanse regiment. Het meisje valt voor Kassandra; ze vraagt om een kus. Jaloezie ontbrandt in het hart van de Spartaan, met tragische gevolgen. Het lijkt een beschrijving van een slechte roman, maar het is slechts een subplot van een subplot in Assassin’s Creed Odyssey . Elke stap is er een waarvoor je moet kiezen. Kassandra had het eiland niet hoeven bezoeken, had het meisje niet hoeven ontmoeten, had juist voor de Spartaan kunnen kiezen, of voor niemand. Keuzevrijheid is het nieuwe lemma van Assassin’s Creed. „Kies je eigen Odyssee”, prijkt er op al het advertentiemateriaal. Het is een teken dat de spelers op de markt voor rollenspellen in rap tempo veranderen. Ubisofts Assassin’s Creed-games waren altijd geschiedkundige speeltuinen, met lineaire verhalen vol historische figuren en eindeloze bezigheidstherapie. Maar de afgelopen jaren hebben bedrijven als het oerprogressieve Bioware een gat achtergelaten in hun haast de wereld van online games te betreden, en Ubisoft heeft overduidelijk gekozen om in de ontstane leegte te stappen. Met Assassin’s Creed Odyssey zet het bedrijf namelijk voor het eerst in op verhaalkeuzes. En romances. En identiteit, waaronder op het gebied van seksualiteit. Maar ook: ontdekkingsreizen. Veldslagen. En ouderwetse bezigheidstherapie. En… En alles, eigenlijk. Odyssey wil alles zijn. Behalve online, dan. Met Assassin’s Creed Origins maakte Ubisoft vorig jaar een statement: de eigen formule werd ordelijk gesnoeid en gemoderniseerd tot een nieuwe fundering voor alle Assassin’s Creed-games die nog moeten komen. Odyssey pakt dat fundament en kladdert er charmant op, als een uitspatting van creativiteit aan het begin van een brainstorm. Zo speel je wel een afstammeling van Leonidas tijdens de Peloponnesische Oorlog (431 – 404 voor Christus), maar voor het eerst in deze reeks biedt de game je de kans om zelf te kiezen welk geslacht dat personage is. Kies je voor Alexios (Michael Antonakos) of Kassandra (Melissanthi Mahut)? Veel maakt het niet uit, want beide personages krijgen dezelfde tekst en kunnen met dezelfde mensen naar bed. Toch voelt het voor mij als vrouwelijke gamer anders om sterke vrouw Kassandra te spelen. Er zit net iets minder afstand tussen mij en haar, wellicht net iets meer begrip, of zelfs bewondering. Odyssey geeft je verrassend goed het gevoel dat je zeggenschap hebt over het verhaal – een familie-epos over een Spartaans gezin en de cultus die het op hen voorzien heeft, dat zich uitstrekt over de volledige Griekse wereld. De game trapt nooit in de overbekende valstrik van keuzemomenten die er niet echt toe doen. Vrijwel alles heeft een impact, klein en groot. Wel lijdt de game onder een merkbaar tekort aan anticipatie op het gedrag van de speler. Het nog steeds heerlijke vechtsysteem staat bijvoorbeeld toe dat je mensen bewusteloos slaat – maar wanneer je tijdens een zijtak van het verhaal duelleert met een oververhitte vriend, meldt de game dat hij dood moet. Zelfs wanneer hij op de grond ligt te snurken. „Moest je hem nou echt doden?!” bijt iemand je een half uur later toe. Het gevoel van controle verdampt onmiddellijk. Sowieso hangt er een zweem van onwennigheid rond de nieuwe elementen van Odyssey. Andere gamebedrijven hebben al lang geleerd dat je romantische scenes moet zien als een deel van het verhaal, niet als beloning omdat de speler een missie goed heeft volbracht. In Odyssey verzamel je romantische partners als Pokemons. Een mini-verhaaltje, een kus, en dan heb je een nieuwe luitenant voor je schip. Einde romance, op naar de volgende. En dan de huurlingen tegen wie je moet strijden om de eer: een leuk geleend idee, slecht uitgevoerd. Elke huurling heeft een eigen persoonlijkheid, dat was ons beloofd. In de praktijk blijft dat bij een stukje tekst, een grappige naam, misschien een killer-kip die als huisdier meevecht. Ze zijn vooral bloedirritant: heb je iets teveel misdaden gepleegd, dan volgen ze je overal. Ze verschijnen zelfs terwijl je een stukje verhaal probeert uit te spelen, of je nu vijanden moet doden of een privé-gesprek wil houden. Op een gegeven moment blijf je er maar zuurverdiende goudstukken tegenaan gooien om ze niet meer te hoeven zien. Toch kan ik niet te hard zijn voor deze game. Odyssey ademt sfeer uit. Ubisoft is altijd goed geweest in kunstige reproducties van echte locaties, en het oude Griekenland ziet er schitterend uit. Ja, de eilanden liggen net iets te dicht op elkaar om natuurlijk aan te voelen, maar elk eiland heeft een eigen persoonlijkheid. Je raakt verslaafd aan het ontdekken: de bloemenzee van Kos, de strak belijnde architectuur van de Spartaanse hoofdstad, het lieflijke Athene. Heerlijk is het om tussen de Cycladen te varen, of om de wereld te aanschouwen vanaf het dak van het Parthenon. En wie wil niet de filosofische degens kruisen met Socrates of Perikles? Bovendien leent Mahut aan Kassandra een aanstekelijke kracht, een vurig temperament en een hoorbare grijns. Maar ja: dat zijn dingen die al jaren in de haarvaten van de beste Ubisoft-games zitten. Toch wil ik de nieuwe toevoegingen allerminst wegzetten als gefaald experiment. Ubisoft neemt hier juist nodige risico’s om de reeks te verjongen. In al haar mankementen biedt deze game het tot voor kort belegen Assassin’s Creed vooral weer ruimte om te groeien.
</doc>
<doc id="823" genre="news" gender="?">
Parkeerbeheerder &#8216;leent&#8217; auto en woning vakantiegangers
 In Friesland is een man aangehouden in de woning van vakantiegangers, die hij zonder hun toestemming gebruikte. Zij leverden hun sleutels in bij een parkeerbeheerder in de buurt van Schiphol. In Friesland is een stel aangehouden dat zonder toestemming een huis ‘leende’ van mensen die op vakantie zijn. De man is in de buurt van Schiphol werkzaam als valet, een dienst waarbij mensen hun autosleutels achterlaten zodat hun voertuig geparkeerd kan worden. Omroep Friesland schrijft dat een bewoner in Gorredijk maandag opmerkte dat er licht brandde in het huis van zijn buren, die op vakantie zijn. Toen hij aanbelde, deed een onbekende man de deur open. Hij zou toestemming hebben om in het huis te logeren, maar dat bleek niet het geval. In plaats daarvan maakte de man gebruik van de sleutelbos die de bewoners inleverden bij het parkeerbedrijf waar hij werkt, in de buurt van het vliegveld. Zo kon een werknemer hun auto parkeren voor de duur van de vakantie. Aan de sleutelbos zaten ook de sleutels van hun woning. Aangezien van de klanten ook adresgegevens bekend zijn bij de valetdienst, wist de man waar hij naartoe moest. Samen met zijn vriendin reed hij naar het huis in het Friese Gorredijk. Toen agenten van de politie Oost-Friesland daar maandagavond - na een tip van de oplettende buurman - langs gingen, werd duidelijk dat het stel het zich gemakkelijk had gemaakt in het huis. Volgens een bericht van de politie maakten de verdachten “al compleet gebruik van alle voorzieningen in de woning” en werd in het huis drugs aangetroffen. De man (32) en vrouw (30) zijn aangehouden en voor verhoor meegenomen. De man heeft geen vaste verblijfplaats; zijn vriendin, een Filipijnse, is mogelijk illegaal in Nederland. Ook de auto waarmee het stel naar het huis in het Friese dorp is gereden, is in beslag genomen. Het lijkt erop dat dat voertuig van een andere klant van de parkeerbeheerder is. De man had verschillende autosleutels bij zich. De politie doet onderzoek naar de mogelijkheid dat hij meerdere auto’s en woningen gebruikte terwijl de eigenaren op reis waren.
</doc>
<doc id="824" genre="news" gender="?">
Alle asieldieren van Vlaanderen straks op één online databank
 Wie een kat of hond wil adopteren, staat soms voor een lange zoektocht langs dierenasielen. Die tocht moet een stuk korter worden dankzij adopteereendier.be, een nieuwe website die alle asieldieren van Vlaanderen samenbrengt. Het aantal dieren dat op een nieuwe thuis wacht in Vlaamse asielen, is vorig jaar met 14 procent gedaald. Toch wachten nog duizenden dieren in de meer dan 120 erkende Vlaamse centra op een nieuw baasje. En veel mensen moeten nog een drempel over om een huisdier te kopen bij een asiel. Die drempel hoopt Vlaams minister van Dierenwelzijn Ben Weyts (N-VA) nu te verlagen met adopteereendier.be: een online platform waartoe alle erkende Vlaamse dierenasielen toegang kunnen krijgen en waar ze informatie kunnen plaatsen over de dieren die bij hen verblijven. Via een handig overzicht kunnen mensen dan gericht op zoek gaan, per provincie, ras, leeftijd en andere selectiecriteria, naar het huisdier van hun dromen. ‘Niemand heeft nu nog een excuus om asielen over te slaan en meteen naar een dierenhandel te lopen’, zegt Weyts, die 30.000 euro uittrok voor het project. ‘We voelden de noodzaak van zo’n platform. Mensen hebben niet altijd het geduld om verschillende asielen te bezoeken en dat op geregelde basis. Je moet rondrijden om te weten welke dieren in welk asiel zitten. Nu vind je op het online platform in één muisklik je nieuwe beste vriend. Ben je op zoek naar een Duitse scheper? Dan weet je welke Duitse schepers er te vinden zijn in de Vlaamse asielen.’ Bij de lancering zijn er een tweehonderdtal dieren op het platform te vinden. Twintig erkende Vlaamse dierenasielen nemen al deel aan het initiatief, al hoopt Weyts dat meer centra zich aansluiten. ‘Elk dierenasiel werkt met zijn eigen website, zijn eigen software, sommigen hebben er geen. Wij bieden nu één systeem aan, gratis. Dat gaat dus niet alleen over een website, asielen kunnen er ook hun dieren beheren.’ Ook voor de overheid is het platform interessant om cijfermateriaal te verzamelen, zoals hoe lang een dier gemiddeld in een asielcentrum verblijft. Weyts ziet adopteereendier.be uitgroeien tot ‘een ruimer platform met alle informatie van alle asielen, en ook info over asiel en dierenwelzijn.’ Het online platform betekent overigens niet dat de regels over adoptie van honden of katten veranderen.
</doc>
<doc id="825" genre="news" gender="?">
PVDA onderhandelt met kartel: “Linkse coalitie met CD&V mogelijk”
  Gent -  Ook PVDA roert zich in de strijd om de Gentse burgemeesterssjerp. De partij pleit voor een linkse coalitie met het rood-groene kartel en CD “Gentenaars zitten niet te wachten op een loopgravenoorlog over wie de sjerp krijgt”, zegt kopman Tom De Meester.  Ook PVDA roert zich in de strijd om de Gentse burgemeesterssjerp. De partij pleit voor een linkse coalitie met het rood-groene kartel en CD “Gentenaars zitten niet te wachten op een loopgravenoorlog over wie de sjerp krijgt”, zegt kopman Tom De Meester. Vanavond om 18 uur zitten de kopstukken van het kartel met PVDA samen. Samen met de CD behalen ze 28 zetels. “Dat is ruim voldoende voor een stabiele linkse coalitie”, aldus Tom De Meester. “De PVDA staat open voor die mogelijkheid.” Eén probleem: Mieke Van Hecke heeft haar lot al verbonden met de liberalen van Mathias De Clercq. De twee willen samen een coalitie op de been brengen. “Onbegrijpelijk”, aldus De Meester. “Van Hecke heeft tijdens de campagne een punt gemaakt rond dakloosheid, de wooncrisis en de nood aan betaalbare woningen. Maar nu gaat ze in zee met de liberalen die nul extra woningen willen. We roepen de CD op om kant te kiezen.” Verbod op betaalde mandaten PVDA is één van de winnaars van de verkiezingen. Uit het niets komt de partij de gemeenteraad binnen met drie zetels. Voldoende om mee in een linkse coalitie te stappen dus. Al zal De Meester zijn vel duur verkopen. “We willen dat er werk wordt gemaakt van betaalbaar wonen, de strijd tegen kinderarmoede en gratis openbaar vervoer. We stellen ook een verbod op betaalde mandaten voor politici voor.” House Of Cards “Er worden politieke spelletjes gespeeld, het lijkt wel House of Cards”, aldus De Meester. “Deze situatie voedt de antipolitiek. Mensen zien politici die naar hun eigen navel staren en vergeten dat het eigenlijk over de belangen van 250.000 Gentenaars zou moeten gaan. Gentenaars zitten niet te wachten op een loopgravenoorlog over wie de burgemeestersjerp krijgt.”
</doc>
<doc id="826" genre="news" gender="?">
Hogteneers voor het goede doel
  Haacht - Op 21, 22 en 23 september werd 6.862,95 euro opgehaald met de voorstelling 'Hogteneers van vruger'. Dee opbrengst wordt geschonken aan drie goede doelen: Kom op tegen Kanker, vzw Rozemarijn en Samana. Eerder bracht de plantjesverkoop al 15.120 euro op ten voordele van Kom op tegen Kanker. Op 21, 22 en 23 september 2018 stonden Gaston Stas en Louis Deca op de planken van GC Den Breughel met hun voorstelling Hogteneers van vruger, een reis door de geschiedenis van onze gemeente vol verhalen over bekende en minder bekende Hogteneers. Meer dan zevenhonderd mensen kwamen de voorstelling bekijken en in totaal werd 6.862,95 euro ingezameld voor Kom op tegen Kanker, vzw Rozemarijn en Samana. Eerder verkochten vrijwilligers ook azalea's ten voordele van Kom op tegen Kanker tijdens het plantjesweekend van 12 tot 16 september. De plantjesverkoop bracht dit jaar 15.120 euro op. Tijdens de Autovrije Zondag kon je fietsen op rollen ten voordele van de campagne. Die actie bracht 253,80 euro op.
</doc>
<doc id="827" genre="news" gender="?">
LIVE. Wie wordt de nieuwe burgemeester van Merelbeke?
  Merelbeke - Vandaag wordt wellicht duidelijk wie de nieuwe burgemeester van Merelbeke wordt. Uittredend burgemeester Filip Thienpont (CD) krijgt stevige concurrentie van Egbert Lachaert (Open VLD) en Stefaan Van Hecke (Groen). Maar ook Rik De Vis (N-VA) wil graag burgemeester worden. U kunt de strijd om de sjerp hier volgen. LEES OOK. LEES OOK.
</doc>
<doc id="828" genre="news" gender="?">
Na twee jaar onderzoek uitzicht op beter tbc-vaccin
 Negentig jaar nadat het eerste vaccin tegen tuberculose op de markt kwam, is er serieus uitzicht op een nieuw vaccin. Dat lijkt bovendien veel werkzamer dan het aloude BCG-vaccin. Onderzoekers van universiteiten en instituten in Afrika, Europa en de Verenigde Staten én van farmaceut GlaxoSmithKline (GSK) presenteerden vandaag op een groot internationaal congres over longziekten in Den Haag de voorlopige resultaten van een driejarige studie. Het gaat om de uitkomsten na twee jaar onderzoek. Vorige maand publiceerden de wetenschappers erover in The New England Journal of Medicine . Latente tuberculose Ongeveer 3300 mensen met latente tuberculose - een infectie zonder ziekteverschijnselen - werden verdeeld over twee groepen. De onderzoeksgroep kreeg het nieuwe vaccin toegediend, de controlegroep een placebo. De studie werd uitgevoerd in Zuid-Afrika, Zambia en Kenia. In de groep die een placebo kreeg, ontwikkelden ruim twee keer zo veel mensen actieve tuberculose als in de groep die gevaccineerd werd. Het vaccin bood 54 procent van de mensen met latente tbc bescherming tegen actieve tbc, en verhinderde daarmee ook dat zij andere mensen kunnen besmetten. Werkzaamheid Bij de meeste andere vaccins wordt een werkzaamheid van 54 procent als onvoldoende beschouwd. Met tuberculose ligt dat anders. Het oude BCG-vaccin kent een veel lagere werkzaamheid. Het vaccin beschermt vooral jonge kinderen, maar BCG biedt jongeren en jongvolwassenen nauwelijks bescherming tegen open longtuberculose. En die ziekte treedt juist bij die groepen veelvuldig op. Sinds de introductie van BCG, begin jaren twintig van de vorige eeuw, is geen enkel ander vaccin tegen de ziekte beschikbaar gekomen. Jaarlijks lopen wereldwijd ruim tien miljoen mensen tuberculose op. Ieder jaar sterven 1,6 miljoen mensen aan de ziekte. "De impact van een vaccin met vijftig procent werkzaamheid zou bij dergelijke getallen al enorm zijn", zegt Marie-Ange Demoitié. Zij is sinds zeventien jaar werkzaam bij farmaceut GlaxoSmithKline en al die tijd betrokken bij de ontwikkeling van dit tbc-vaccin. "En bij mensen onder de 25 jaar vinden we dat het vaccin in 84 procent van de gevallen werkt." Fase III Het nu lopende onderzoek wordt in november afgerond. Dan is er ongeveer een jaar nodig voor analyse van alle resultaten. Als die blijven zoals ze tot nu toe zijn is de volgende stap een fase-III-onderzoek. Dat zou niet alleen in Afrika maar op meer continenten en in meer landen uitgevoerd moeten worden. Dat onderzoek richt zich niet alleen op mensen met latente tuberculose maar ook op mensen die niet besmet zijn met de ziekte. "Het is niet te voorspellen wat dat betekent voor de werkzaamheid van het vaccin. Die kan zowel hoger worden als lager", zegt Demoitié. Partners Het opzetten van het vervolgonderzoek vergt de nodige tijd. Dat heeft er onder meer mee te maken dat er een aantal verschillende organisaties deelnemen. Demoitié: "We hebben dit hele onderzoek gedaan met partners, dat kost tijd. Je moet goede afspraken maken en contracten maken. Maar alleen kunnen we het niet." Tot nu toe heeft GSK samengewerkt met Aeras, een non-profitorganisatie die samen met partners de ontwikkeling van nieuwe tuberculosevaccins stimuleert. Aeras wordt gefinancierd door onder meer de Bill & Melinda Gates Foundation. Jaren Het duurt nog jaren voor het vaccin daadwerkelijk beschikbaar komt. "Zeker meer dan vijf jaar. Maar onze studie is in mijn ogen in ieder geval een succes", zegt Demoitié. "Hij zorgt voor veel hoop. Voor het eerst in negentig jaar hebben we een goede richting te pakken. Dat bewijst maar weer: je moet nooit opgeven." Ook een aantal andere farmaceuten werkt aan een nieuw vaccin tegen tuberculose.
</doc>
<doc id="829" genre="news" gender="?">
Trein ‘maar’ halfuur te laat? Dan geen terugbetaling meer
 Met de stiptheid van de treinen gaat het al maanden van kwaad naar erger. Volgens de voorlopige nieuwe beheersovereenkomst van de NMBS zouden herhaalde vertragingen tot een halfuur nu ook niet meer gecompenseerd worden. Een slag in het gezicht van pendelaars die dagelijks de trein nemen. “En een totaal gebrek aan ambitie van de regering”, zeggen de reizigersverenigingen. Vraag pendelaars op bepaalde treinlijnen – zoals Brussel-Antwerpen – hoe vaak ze vertraging hebben en de kans is groot dat ze “dagelijks” antwoorden. Hebben zij in een periode van zes maanden minimaal twintig vertragingen van meer dan 15 minuten? Of hebben ze er minimaal tien van meer dan een halfuur? Dan komen de pendelaars in aanmerking voor een zogenaamde “compen­satie voor herhaalde vertraging”. Maar mogelijk niet voor lang meer. In de voorlopige versie van de nieuwe beheersovereenkomst voor de NMBS zijn alle compensaties voor minder dan dertig minuten weggesnoeid. En net die vertragingen komen het vaakst voor. Dat raakt een gevoelige snaar bij reizigers­organisaties TreinTramBus en haar Franstalige tegenhanger ­Navetteurs.be. Want uit de meest recente cijfers van de spoormaatschappij blijkt dat de stiptheid van de treinen in september een nieuw dieptepunt bereikte. Slechts 84 procent kwam toen op tijd. De regering legt nochtans een streefcijfer van 92 procent op. Reizigers straffen “De federale regering lijkt in de nieuwe beheersovereenkomst een genoegen te ­nemen met de slechte stiptheid”, zegt Gianni Tabbone, woordvoerder van Navetteurs.be. “Ze bestraft de ­reiziger nog meer door het compensatiesysteem te verminderen.” In een persbericht klaagden de organisaties het gebrek aan ambitie van minister van Mobiliteit François Bellot (MR) al aan. Het “klant is koning”-principe is volgens de verenigingen verder weg dan ooit. Ook consumentenorganisatie Test Aankoop schaart zich achter de bezorgdheden van de reizigersverenigingen. Bij de NMBS wenste niemand te reageren, omdat de beheersovereenkomst nog niet werd goedgekeurd. Nochtans lokte die de af­ge­lopen weken al heel wat ­negatieve reacties uit. Eerst werd de spoormaatschappij teruggefloten toen ze verkondigde dat fietsen niet meer zouden mogen meereizen op treinen tijdens de spitsuren. Daarna ging CEO Sophie ­Dutordoir in de clinch met de regering toen ze liet weten dat treinen zonder trein­begeleiders er niet zouden komen zolang zij baas is van de NMBS.
</doc>
<doc id="830" genre="news" gender="?">
Minister verbiedt Stints op de weg
 Voorlopige resultaten van het onderzoek naar het karretje wijzen op “potentiële veiligheidsrisico’s”. Minister Cora van Nieuwenhuizen (Infrastructuur en Waterstaat, VVD) heeft besloten de Stint, het elektrische wagentje waarmee de verongelukte kinderen in Oss werden vervoerd, voorlopig toch van de weg te halen. Dat heeft de minister maandag bekendgemaakt. Voorlopige resultaten van het onderzoek naar het karretje wijzen op “potentiële veiligheidsrisico’s”. De Stint mag vanaf middernacht niet meer de weg op. De politie, het Nederlands Forensisch Instituut (NFI) en de Inspectie Leefomgeving en Transport (ILT) hebben naar aanleiding van het ongeluk in Oss een verkennend technisch onderzoek uitgevoerd naar enkele Stints. Uit het onderzoek komen twijfels naar voren over de technische constructie, waardoor de Stint stilvalt of juist niet meer remt. Ook zijn er technische wijzigingen doorgevoerd die niet bekend waren bij het ministerie. Deze wijzigingen kunnen “een risico vormen voor de bestuurder, de kinderen en andere weggebruikers”, aldus de minister. Ze spreekt over een “ingrijpend besluit” met veel praktische gevolgen voor kinderdagverblijven. Het onderzoek naar de Stint is nog niet afgerond. Twee weken geleden bleek dat de Stint in 2011 een negatief advies had gekregen van de Rijksdienst voor het Wegverkeer (RDW). Ook had de Stichting Wetenschappelijk Onderzoek Verkeersveiligheid (SWOV) twijfels geuit over de bestuurbaarheid. Van Nieuwenhuizen liet toen weten geen reden te zien om het wagentje te verbieden. De Stint, die sinds 2012 op de weg mag, raakte in opspraak nadat het wagentje betrokken was bij een ongeluk in Oss twee weken geleden. Hierbij kwamen vier kinderen om het leven. Een vijfde kind en de begeleidster raakten zwaargewond.
</doc>
<doc id="831" genre="news" gender="?">
Stofzuigermaker Dyson gaat elektrische auto&#8217;s bouwen in Singapore
 De keuze voor Singapore in plaats van het Verenigd Koninkrijk is opvallend omdat de oprichter van Dyson een uitgesproken voorstander van de Brexit was. Stofzuigerfabrikant Dyson gaat elektrische auto’s bouwen in Singapore, meldt de Financial Times dinsdag. Het Britse Dyson investeert bijna 2,3 miljard euro in de auto’s. Het project loopt al ruim twee jaar, maar de fabrikant heeft tot dusver weinig details bekendgemaakt. Dyson hoopt dat zijn eerste elektrische auto in 2021 van de band rolt. Dat de productie plaats moet vinden in Singapore is een interessante stap omdat de oprichter van het bedrijf, de 71-jarige James Dyson, een uitgesproken voorstander van de Brexit is. Ook is er een handelsverdrag tussen de Europese Unie en Singapore op handen . Een topman van Dyson ontkent tegenover de Financial Times dat de Brexit iets te maken heeft met de keuze voor Singapore. Dyson maakte afgelopen september bekend dat het elektrische auto’s gaat produceren. Sindsdien wordt gespeculeerd waar dit zou gaan gebeuren. Het Britse bedrijf zou een van zijn bestaande fabrieken in het Verenigd Koninkrijk als mogelijke locatie hebben aangewezen, maar ziet hier toch vanaf omdat Singapore dichter bij bestaande productiecentra en potentiële klanten is. Dyson is de zoveelste fabrikant die een plek probeert te veroveren op de groeiende markt voor elektrische auto’s. De stofzuigerfabrikant hoopt zich te kunnen onderscheiden met zijn kennis over batterijen en elektrische motoren. De motor van een stofzuiger lijkt immers meer op die van een elektrische auto, dan op een verbrandingsmotor. Het bedrijf van James Dyson is vooral bekend vanwege zijn stofzuigers, maar houdt zich ook bezig met de productie van föhns, luchtreinigers en lampen. Straks kunnen auto’s aan dit lijstje worden toegevoegd.
</doc>
<doc id="832" genre="news" gender="?">
Corrupte IMF-directeur achter tralies
 Rodrigo Rato, voormalig IMF-directeur en oud-minister van Economische Zaken, komt er niet onderuit: hij moet 4,5 jaar achter Spaanse tralies. 
</doc>
<doc id="833" genre="news" gender="?">
&#8216;Opdrachtgever moord Slowaakse journalist betaalde 70.000 euro&#8217;
 De Slowaakse openbaar aanklager zei tijdens een persconferentie dat er waarschijnlijk meer arrestaties worden gedaan. De Slowaakse openbaar aanklager denkt dat onderzoeksjournalist Ján Kuciak vermoord is door een huurmoordenaar voor 70.000 euro. Zijn vriendin Martina Kusnirova zou geen doelwit zijn geweest, maar een toevallig slachtoffer. Dat heeft de openbaar aanklager maandag tijdens een persconferentie bekendgemaakt, aldus persbureau AP. Zondag werden vier verdachten in staat van beschuldiging gesteld voor de moord op Kuciak en Kusnirova in februari dit jaar, onder wie de vermoedelijke opdrachtgever van de moord. De vermoedelijke opdrachtgever, tijdens de persconferentie bij haar initialen A.Z. genoemd, zou 50.000 euro in cash hebben betaald. De overige 20.000 euro zouden schulden zijn die werden kwijtgescholden. Het is niet bekendgemaakt of zij alleen handelde of dat ze voor iemand werkte. Volgens de openbaar aanklager is de bewijslast “erg groot” maar gaat het onderzoek voorlopig verder. Hij zei dat de kans “zeer groot” is dat er nog meer arrestaties worden gedaan. De persconferentie van de openbaar aanklager volgt op de acht arrestaties die de politie vorige week deed. Vier van hen zijn inmiddels weer op vrije voeten gesteld. Onder de arrestanten zouden volgens Slowaakse media onder meer voormalig politieagent Tomás S. en zijn neef Miroslav M. bevinden. S. zou als lijfwacht bij een beveiligingsbedrijf hebben gewerkt. Kuciak en Kusnirova werden eind februari thuis doodgeschoten. Kuciak deed onder meer onderzoek naar belastingfraude en maffianetwerken. Volgens de politie is er een verband tussen zijn moord en zijn journalistieke werk. Vlak na de moord pakte de politie ook al zeven verdachten op, onder wie een Italiaanse zakenman die banden zou hebben met de Italiaanse maffia. Kuciak had onderzoek gedaan naar de zakenman en de banden tussen de Italiaanse maffia en Slowaakse politici. Deze verdachten zijn inmiddels weer op vrije voeten . De moord op de journalist en zijn vriendin zorgde voor veel verontwaardiging. Duizenden mensen gingen boos de straat op. Uiteindelijk moest premier Robert Fico opstappen, net als twee van zijn ministers en een politiechef.
</doc>
<doc id="834" genre="news" gender="?">
Griekse minister afgetreden om naamswijziging Macedonië
 De Griekse minister van Buitenlandse Zaken Nikos Kotzias is afgetreden nadat er onenigheid was ontstaan over het akkoord dat het land had gesloten met Macedonië. De Griekse minister van Buitenlandse Zaken Nikos Kotzias heeft woensdag zijn ontslag ingediend nadat er binnen de regering onenigheid was ontstaan over de naamswijziging van buurland Macedonië. Kotzias leidde namens Griekenland de onderhandelingen over het akkoord met Macedonië. Premier Alexis Tsipras heeft laten weten de taken van Kotzias over te nemen “om te helpen het akkoord succesvol af te ronden”. Dat schrijft persbureau AP. In juni spraken de landen af dat Macedonië zijn naam zou wijzigen naar Republiek Noord-Macedonië maar het is nog onduidelijk of de ratificatie van het akkoord voldoende steun krijgt. Kotzias schreef over zijn ontslag op Twitter : “De premier en een aantal ministers hebben gisteren [dinsdag] tijdens een bijeenkomst van het kabinet hun keuze gemaakt, en toen heb ik mijn keuze gemaakt.” Volgens Griekse media zou Kotzias een aanvaring hebben gehad met de minister van Defensie Panos Kammenos. Coalitiepartner Kammenos is fel gekant tegen het akkoord met Macedonië. Het Griekse parlement moet begin volgend jaar goedkeuring verlenen aan het akkoord maar Kammenos heeft gedreigd met zijn partij de coalitie te verlaten als het akkoord ter ratificatie aan het parlement wordt voorgelegd. Hiermee zou de regering zijn meerderheid verliezen. Griekenland en Macedonië sloten het historische akkoord dat een einde moest maken aan een 27 jaar durend dispuut tussen de twee landen. Griekenland ziet in de naam Macedonië een territoriale claim op de Griekse regio met dezelfde naam. Daarom blokkeerde het land het pad richting NAVO en EU-toetreding van Macedonië. De twee landen spraken af dat Macedonië zijn naam zou wijzigen naar Republiek Noord-Macedonië waarna Athene niet langer zou dwarsliggen. De toekomst van het akkoord kwam op losse schroeven te staan nadat eind september in Macedonië weinig mensen kwamen opdagen tijdens een referendum over de kwestie. Een grote meerderheid stemde voor de naamswijziging maar het opkomstpercentage was slechts 36 procent. De lage opkomst heeft de onderhandelingspositie van de Macedonische premier Zoran Zaev verzwakt. Zaev heeft een tweederde meerderheid in het parlement nodig voor de naamswijziging. Om dit te bereiken moet Zaev steun zoeken van minstens negen oppositieleden.
</doc>
<doc id="835" genre="news" gender="?">
Influencer Twan (22) verovert VS
 Amsterdam - Gillende meiden, hordes fans en bijna 6,3 miljoen volgers op Instagram. De 22-jarige Twan Kuyper verruilde vijf jaar geleden Leeuwarden voor de Verenigde Staten en bouwde daar een online imperium op. „Ik denk nog regelmatig ’wow’ bij alle bizarre dingen die ik meemaak.” 
</doc>
<doc id="836" genre="news" gender="?">
Banken moeten bedrijven toelaten tot een goudmijn aan betaalgegevens
 Betaalgegevens De Europese betaalwet PSD2 geldt waarschijnlijk vanaf eind dit jaar in Nederland. De zorgen erover zijn niet weg. PSD2 staat voor de deur. Door deze Europese richtlijn moeten banken binnenkort bedrijven gratis toegang geven tot betaalgegevens – mits de rekeninghouder dat goed vindt. De regels hadden eigenlijk afgelopen januari moeten ingaan, maar Nederland loopt met de implementatie ver achter op andere Europese landen. Minister Wopke Hoekstra (Financiën, CDA) wil dat PSD2 voor het einde van het jaar is ingevoerd. In september stemde de Tweede Kamer in met de Nederlandse implementatiewet; in de senaat wordt het debat nu voorbereid. PSD2 ( Payment Service Directive 2 ) werd bedacht door de Europese mededingingsautoriteit. De richtlijn is bedoeld om de fintechindustrie een eerlijker kans geven: banken schermen hun goudmijn aan financiële data te veel af. Deze bedrijfjes kunnen juist nuttige diensten verlenen – digitale huishoudboekjes maken, bijvoorbeeld, of advies geven over kredieten, hypotheken of pensioenen. Een jaar nadat de discussie over PSD2 in Nederland is opgelaaid, zijn veel zorgen over privacy niet weggenomen. De angst is dat PSD2 niet alleen de deur openzet voor sympathieke fintech start-ups, maar ook voor grote techbedrijven als Google, Amazon en Facebook. Ook wordt gevreesd dat consumenten hun privacy opofferen voor kortingen op bijvoorbeeld een hypotheek of verzekering. Een zorgverzekeraar vindt het interessant of een klant veel uitgeeft aan de sportschool of juist aan de snackbar. Bedrijven die financiële gegevens van consumenten willen opvragen, hebben daarvoor een vergunning nodig van een Europese toezichthouder. Daarmee mogen ze de data bij banken opvragen, of zelfs namens consumenten betalen. Omdat invoering van de wet in Nederland traag verloopt, kunnen die bedrijven sinds juli voor een vergunning bij toezichthouder De Nederlandsche Bank aankloppen. „We zijn met zo’n vijftien partijen serieus in gesprek”, zegt een woordvoerder van de centrale bank. Het gaat bijvoorbeeld om bedrijfjes met plannen om huishoudboekjes te maken voor consumenten, of een dashboard met tips over hoe ze meer kunnen sparen. Een andere groep richt zich op de zakelijke markt, zoals softwareleveranciers die de administratie van zakelijke klanten makkelijker wil maken. De Nederlandsche Bank praat met vijftien partijen die nu al vergunning willen Zo wil het Nederlandse Bizcuit een vergunning. Dat bedrijf maakte een app waarmee ondernemers hun zaken kunnen doen, zoals facturen betalen, offertes maken, documenten bewaren, bonnetjes scannen en de bank raadplegen. Het bedrijf kijkt reikhalzend uit naar de nieuwe wet. Nu lukt koppelen van een bankrekening aan zijn dienstverlening alleen met een tijdrovend ‘volmachtproces’. De rekeninghouder moet dan een overeenkomst sluiten waarmee Bizcuit volmacht krijgt om banktransacties bij de bank op te halen. „40 procent van de ondernemers haakte door al die stappen weer af”, zegt Hessel Kuik van Bizcuit. „Straks kunnen klanten in een halve minuut hun rekening koppelen.” De Autoriteit Persoonsgegevens, toezichthouder op de privacy, kwam donderdag met uitleg over hoe bedrijven de consument straks om toestemming moeten vragen voor gebruik van zijn betaalgegevens. Zij moeten de vraag „ondubbelzinnig en specifiek” stellen, en mogen die dus bijvoorbeeld niet verstoppen in een andere overeenkomst. Voor inzage in een betaalrekening moet elke drie maanden opnieuw toestemming worden gevraagd. Als namens de consument wordt betaald, moet die bij elke transactie apart toestemming geven. SP-Kamerlid Mahir Alkaya is er desondanks niet gerust op dat consumenten altijd de juiste keuzes maken. „In de praktijk zullen mensen vaak gewoon op ‘akkoord’ klikken. Zeker als ze worden verleid met kortingen op een hypotheek of zorgverzekering.” "ICT-giganten krijgen zo het tafelzilver van Europese banken gratis op een presenteerblaadje aangeboden" Ook Bart Jacobs, hoogleraar computerbeveiliging in Nijmegen, is kritisch. „Het lijkt bij niemand te zijn opgekomen dat misschien niet alleen kleine sympathieke partijen een PSD2-vergunning aan zullen vragen, maar ook minder sympathieke ICT-giganten”, schreef hij in het tijdschrift iBestuur . „Zij krijgen zo het tafelzilver van Europese banken gratis op een presenteerblaadje aangeboden. Een strategische blunder van de hoogste orde.” Alkaya is het met Jacobs eens. „We kunnen ervan uitgaan dat Google in Europa een aantrekkelijke financiële dienst opzet, en de gegevens wil koppelen aan de data die het al heeft. Ik vrees dat veel mensen zullen instemmen, bewust dan wel onbewust.” Jacobs vindt dat Europa op z’n minst wederkerigheid had moeten eisen, waarbij ook de Amerikaanse ICT-sector gedwongen wordt zijn kostbare gegevens gratis voor andere bedrijven beschikbaar te maken – na toestemming van de betrokkenen. „Waarom mogen ICT-bedrijven wel op hun gouden eieren blijven zitten?” Minister Hoekstra noemde PSD2 in de Tweede Kamer „terra incognita”, onbekend gebied. Voor de „grote vragen” over privacy „komen we met een hele bak aan waarborgen, maar of die goed genoeg zijn, zal de praktijk ons moeten leren”, zei hij tegen de Tweede Kamer. Jacobs ziet het minder zonnig in. „Over vijf jaar kijken we elkaar aan en vragen onszelf af: hoe hebben we dit ooit kunnen laten gebeuren?”
</doc>
<doc id="837" genre="news" gender="?">
Marokkanen te laat, maar in beleving op tijd, voor protest tegen zomertijd
 Verwarring vanochtend in Marokko: de mobieltjes lieten 09.00 uur zien, de Greenwich Mean Time (GMT), maar het was eigenlijk 10.00 uur. De Marokkaanse regering had vrijdag aangekondigd vanaf nu permanent de zomertijd te willen aanhouden. Door dat last minute -besluit hadden mobieltjes de tijd vaak niet automatisch aangepast. Het gevolg: iedereen was te laat op het geplande protest tegen de tijdswijziging. Om 10.00 uur vanochtend, toen dat protest had moeten beginnen, was op het plein Mohammed V in Casablanca alleen een aantal duiven te zien. De betogers kwamen allemaal pas minstens een uur later aanlopen, terwijl ze in hun beleving mooi op tijd waren. Op het plein ontstond gelijk weer discussie over de tijd. Hoe laat was het nu? GMT+1, zomertijd, was het antwoord. Die geldt nu het hele jaar. Het besluit van Marokko om GMT+1 aan te houden, moet vooral de handel met Europa stimuleren, zegt de minister van Publieke Diensten Mohamed Benabdelkader. Veel Marokkanen hebben hier geen boodschap aan en zijn gefrustreerd. In Casablanca, Agadir en Tanger worden zelfs protesten en petities tegen dit besluit georganiseerd. "We doen ook zaken met de Verenigde Staten en Azië, dat zorgt toch ook niet voor problemen?", vraagt Oussama Sefrioui zich af. Hij organiseert het protest in Casablanca en ziet op tegen de winterdagen in de zomertijd. "Ik heb kinderen die ik om 08.00 uur op school moet afleveren. Hoe ga ik dat doen in het pikkedonker?" Andere ouders maken zich daar ook zorgen over, vooral als hun dochters alleen naar school moeten in afgelegen gebieden. Om die kritiek voor te zijn heeft de regering samen met de tijd ook de openingstijden van overheidsinstanties en scholen aangepast. Iedereen begint pas om 09.00 uur, waar dat eerst 08.00 uur was. Volgens lerares Hossnia is dat ook geen goed idee. "Kinderen zijn gewend aan 08.00 uur en moeten zich nu aanpassen, dat is lastig voor ze." Sefrioui denkt bovendien dat niet overal de begintijd meeverandert. "Op een privéschool, waar mijn kind les heeft, zullen zich daar niets van aantrekken." Of dat echt zo zal zijn, moet nog blijken. Op Facebook tonen 160.000 mensen hun sympathie met Sefrioui's actie door op 'aanwezig' of 'geïnteresseerd' te klikken, maar uiteindelijk komt maar een handjevol mensen echt opdagen. Er zijn genoeg Marokkanen voor wie de tijdsverandering niets uitmaakt. "Laten we ons bezighouden met echte problemen in het land", aldus de Marokkaanse Mounia. Er zijn ook Marokkanen die het besluit toejuichen. "Vroeger, als ik vroeg hoe laat het was, vroeg iedereen me eerst of ik de oude of nieuwe tijd bedoelde. Er was dus veel verwarring. Nu is er gewoon één tijd, lekker makkelijk", reageert Latifa in Rabat. "Prima, maar houd dan de Greenwich-tijd aan, niet de zomertijd", strubbelt haar vriendin tegen. Marokko verzette meestal vier keer per jaar de klok: twee keer voor de zomer- en wintertijd en twee keer in verband met de ramadan. Door de zonsondergang in de ramadan te vervroegen kunnen mensen eerder stoppen met vasten. In de ramadan kan de overheid de tijd nog steeds verzetten, zoals het de voorgaande jaren ook is gedaan.
</doc>
<doc id="838" genre="news" gender="?">
Tandenpoetsen is ook goed voor dieren
 Interview Dieren moeten op controle bij de tandarts. En hun tanden moeten gepoetst, vindt dierentandarts Henriette Booij-Vrieling. „Niet iedere tand waar iets mis mee is, moet je trekken. Je kunt ook een wortelkanaalbehandeling doen, of vullingen maken.” Dierentandarts Henriette Booij-Vrieling van de Universiteit Utrecht benadrukt graag bij dierenartsen in opleiding dat ze zorgvuldig met het gebit van dieren om moeten gaan. „Maar het moet wel tot heil van het dier strekken. Er zijn collega’s die beugels bij showhonden zetten, puur om ze mooier te maken. Dat vind ik ethisch zeer discutabel. Ik zet alleen een beugel als een dier last heeft van zijn standsafwijking. Ingrepen voor extra punten bij een show doe ik niet.” Henriette Booij-Vrieling (1974) groeide op in Duitsland en studeerde tandheelkunde in Amsterdam en diergeneeskunde in Utrecht. In 2010 promoveerde ze. Dit jaar behaalde ze als eerste in Nederland de Europese specialisatie veterinaire tandheelkunde. Ze is voorzitter van de European Veterinary Dental Society. Booij-Vrieling werkt twee dagen per week als dierentandarts op de faculteit Diergeneeskunde van de Universiteit Utrecht. En ze werkt twee dagen als ‘mensentandarts’. Booij-Vrieling rolde per toeval in het vak. Op de middelbare school dacht ze al aan diergeneeskunde. Maar ze zag het niet zitten om nog twee jaar les te hebben van haar natuurkundedocent, dus dat vak liet ze vallen. De studie verdween naar de achtergrond. Uiteindelijk besloot ze tandarts te worden, waardoor ze na haar eindexamen alsnog een deelcertificaat natuurkunde moest halen. Tijdens haar studie schreef ze mee aan het jaarboek van de opleiding en interviewde Andries van Foreest. „Hij is de grondlegger van de veterinaire tandheelkunde en tijdens het gesprek kwam de interesse voor de diergeneeskunde terug. Hij vertelde me dat als ik de vakgebieden wilde combineren, ik ook diergeneeskunde moest gaan studeren. Een tandarts mag geen dieren behandelen.” Ze begon aan de studie, studeerde ondertussen af binnen de tandheelkunde, en werkte op zaterdag in een tandartspraktijk. Sinds het afronden van haar promotieonderzoek binnen de diergeneeskunde, verdeelt ze haar behandeltijd tussen mens en dier. Waarom zijn er zo weinig dierentandartsen? „In Nederland hebben we maar een paar officieel erkende specialisaties binnen de diergeneeskunde. Tandheelkunde zit daar niet bij. Er zijn een stuk of dertig dierenartsen aangesloten bij de werkgroep veterinaire tandheelkunde. Je kunt wel een Europees specialisatietraject doen, met als afsluiting een examen van drie dagen waarin je theoretische kennis en praktijkkennis getoetst worden. Voor de theorie moet je van vijftien wetenschappelijke tijdschriften alle relevante artikelen van de afgelopen twaalf jaar kennen en daarnaast nog de inhoud van anderhalve meter aan boeken. Ik heb er drie jaar over gedaan en het examen deze zomer bij mijn derde poging gehaald. Ik kijk ernaar uit weer zonder studiemateriaal op vakantie te gaan.” Wat zijn de voordelen van het combineren van twee vakgebieden? „Er zijn periodes dat ik in twee maanden maar één wortelkanaalbehandeling bij een dier doe. Door ook te werken als humaan tandarts behoud ik mijn vaardigheden en materiaalkennis. Maar andersom ben ik handiger geworden in het trekken van tanden bij mensen, doordat ik dat regelmatig bij dieren doe. Verder komt heel veel kennis over handelingen die we bij mensen doen, van dieren. Wat we weten over tandvleesontstekingen, komt veelal door onderzoek bij beagles.” Welke dieren belanden het vaakst ‘in de stoel’? „Ik behandel veel honden en katten. De kleinste dieren die ik behandel zijn fretten. Soms ga ik naar dierentuinen, zo heb ik weleens een hoektand bij een ijsbeer verwijderd en zwemt er in het Dolfinarium een walrus die twee kronen van mij heeft gekregen.” Hoe behandel je een walrus? „Deze walrus sleepte haar slagtanden op de grond van de bak en verwondde zichzelf, andere dieren en de verzorgers met haar scherpe slagtanden. De verzorgers trainden de walrus zodat zij stil bleef zitten en ik mijn werk kon doen. Ze werd niet verdoofd. Ik heb haar twee titanium kappen gegeven die ze er na anderhalf jaar weer had afgesleten. Daarna hebben we een dikkere variant gemaakt. Die zit er nog steeds op.” Wat zijn de meest voorkomende problemen bij dieren? „Tandvleesontstekingen, fracturen en slijtage. Veel huisdieren krijgen daar weleens mee te maken. Met name de kleine hondenrassen zoals chihuahua’s en yorkshire terriers en bepaalde kattenrassen zijn gevoelig voor ontstekingen in de bek.” Booij-Vrieling promoveerde in 2010 op een onderzoek naar tandresorptie bij katten. Bij dit relatief veel voorkomende fenomeen lossen de tandwortels op. Booij-Vrieling ontdekte dat dit komt door ontstekingen en een verhoogd vitamine D-gehalte. Vitamine D zit veel in kattenvoer, maar Booij-Vrieling kon niet hard maken dat dit de oorzaak van de gebitsproblemen was. „Het moeilijke aan dit soort onderzoek is dat dieren voor het maken van een foto al onder anesthesie moeten. Niet alle baasjes zien dat zitten.” Wel toonde ze aan dat vitamine D de wortelafbraak verhoogt door productie van bepaalde botcellen, de odontoclasten, die tandbeen afbreken. De oorzaak kan ook liggen bij bepaalde mondbacteriën die ontstekingen veroorzaken. De vrijkomende ontstekingsstoffen kunnen indirect aanzetten tot productie van odontoclasten. Zijn tandproblemen inherent aan de soort? Of kunnen ze voorkomen worden? „Een hoop gebitsproblemen kunnen voorkomen worden door een betere gebitsverzorging. Ik ken iemand die het gebit van haar katten iedere dag elektrisch poetst. Dat gaat natuurlijk ver, maar die gebitten zien er wel heel goed uit. Door dagelijks de tanden van je huisdier te poetsen, zie je het ook eerder als een dier gebitsproblemen heeft. „Parodontitis kun je dan weer niet zien, want die ontsteking zit onder het tandvlees, maar kun je wel goed ruiken. Die dieren stinken vaak uit hun bek. Er bestaan sterke associaties tussen tandvleesontstekingen en ontstekingen elders in het lichaam, dus het zou goed zijn als een dier ieder jaar op controle komt en een gebitsreiniging krijgt.” Poets je de tanden van je eigen huisdieren? „Ik heb twee jonge katten, maar ik ben nog niet begonnen met poetsen. Zou ik eigenlijk wel moeten doen hè?”
</doc>
<doc id="839" genre="news" gender="?">
Met excuuskind naar ‘De vrekkin’
 Joyce Roodnat  ‘De vrekkin’ is een jeugdtheatervoorstelling waarin Molières ‘L’avare’ driedubbelovergehaald en binnenstebuiten wordt gekeerd, swipend naar de wereld van de nieuwe rijken. Elk groot mens kan er heen, met een excuuskind, of zonder. Geld valt uit de hemel en zegent wie het verdient. Arm zijn is een karakterfout, helpen heeft geen zin. En waarom zou je personeel te eten vragen? Morgen hebben ze tóch weer honger. Een vrek verzint altijd wel een reden om geen geld uit te geven. Daar wordt de vrek steeds maar rijker van. En achterdochtiger. En ongevoeliger. En rijker. En achterdochtiger. En nóg ongevoeliger. Dat prachtige motief is door de toneelschrijver Molière onovertroffen vereeuwigd met L’avare (1668). De Vrek , zoals het in het Nederlands heet, analyseert uitgelaten de neergang van een paranoïde knorrepot die op zijn geld zit. Mooi stuk, vaak uitgevoerd. Maar nog nooit zoals nu, niet met een vrek, maar met een ‘vrekkin’. Staat niet in het woordenboek, maar na deze voorstelling moet dat erin, want een vrekkin blijkt iets heel anders te zijn dan een vrouwelijke vrek. Ze barst van het geld en ze wil het houden, niet om het op te potten maar om het uit te kunnen blijven geven. Zo’n seksewisseling kan een grandioos effect hebben. Uitgewoonde stukken krijgen een glans die ik niet voor mogelijk had gehouden. De schrijver Tom Lanoye is er een meester in. Hij schiep een prinses Hamlet, in Hamlet vs. Hamlet . En dankzij hem maakte ook Koningin Lear haar opwachting. Vooral als er kinderen in het spel zijn, onthult man-wordt-vrouw een schat aan onvermoede betekenis. Koningin Lear en haar dochter Cordelia worden niet zo klef als die ouwe Lear met zijn jongste dochter. En in prinses Hamlet en haar vriendin Ophelia ontlook een vergiftigde jongemeisjes-vriendschap die Hamlets troebele relatiegedoe aanzienlijk verhelderde. En nu hebben we dus De vrekkin – waarin Molières L’avare driedubbelovergehaald en binnenstebuiten wordt gekeerd, swipend naar de wereld van de nieuwe rijken. De voorstelling gaat uit van haar moederschap en landt bij de zoon en dochter die blingbling-gewijs door het leven hompelen. Materieel meer dan voorzien, emotioneel op zichzelf aangewezen: „Als wij een knuffel willen, dan gaat het van ons zakgeld af.” De vrekkin is een voorstelling van NTJong. Jeugdtheater? Moet dat? Ja, dat moet. Elk groot mens kan er heen, met een excuuskind, of zonder, maakt niet uit. De jeugd lacht om die rare moeder en vereenzelvigt zich met haar zoon en dochter. De volwassene ziet uitdagend grand guignol en snapt eindelijk waar dit stuk echt om draait. De vrekkin blijft over en achter, oud en eenzaam, zonder kinderen, zonder personal coach, zonder personal assistent, in een stacaravan. Met lege handen. Maar er is licht. Haar man, nu een trans-vrouw annex zenmaster (jaja), leert haar: „Alleen met lege handen kun je iemand omhelzen.” Wat een tegeltjeswijsheid is, maar voor de vrekkin een wijze les. Want het is gratis en toch helpt het.
</doc>
<doc id="840" genre="news" gender="?">
Lembeek krijgt eerste ondergrondse glascontainer in Vredelaan
  Halle - Er komt een ondergrondse glascontainer op de hoek van de Vredelaan en de Sterrestraat in Lembeek. De aanleg kadert in de omgevingswerken in de Kruiskensheide, Vredelaan en Steengroefstraat. "Het systeem kent veel voordelen. Dat werd al bewezen met de ondergrondse containers aan de Sint-Rochuskerk en Frans Loriesstraat. De omwonenden hebben minder geluidsoverlast wanneer men glas in de container gooit. Esthetisch gezien gaan ze ook mooier op in het straatbeeld omdat enkel de inwerpzuilen zichtbaar zijn en ze trekken ook minder zwerfvuil en insecten aantrekken", aldus schepen van afvalbeleid Johan Servé (SP.A). De zelfde regels als bij een gewone glasbol blijven van kracht: het glas moet gesorteerd worden op wit en gekleurd glas en de container mag niet gebruikt worden na 22uur en op zond- en feestdagen. "De stad Halle gaat het engagement aan om jaarlijks drie glascontainers ondergronds te brengen. Zo zijn we steeds op zoek naar nieuwe locaties. Locaties kunnen gemeld worden via het meldpunt op www.halle.be/formulieren/contactformulier. INITIALEN 3 Karakters (2 - 30) 
</doc>
<doc id="841" genre="news" gender="?">
VIDEO. Allemoe en buum in...
  Halle - Vrijdagavond liep cultuurcentrum eivol voor de zeventiende revue van de Halse carnavalsraad. Allemoe den buum in... was deze keer het motto. Bekijk het filmpje:   
</doc>
<doc id="842" genre="news" gender="?">
ANALYSE. Dit staat er op 14 oktober op het spel in Herne
  Herne -  Dat Kris Poelaert in januari aan zijn vierde ambtstermijn als burgemeester van Herne kan beginnen, daar twijfelt quasi niemand aan in Herne. De vraag is eerder hoe groot de volstrekte meerderheid zal zijn nu er ook nog twee andere partijen opkomen.  Dat Kris Poelaert in januari aan zijn vierde ambtstermijn als burgemeester van Herne kan beginnen, daar twijfelt quasi niemand aan in Herne. De vraag is eerder hoe groot de volstrekte meerderheid zal zijn nu er ook nog twee andere partijen opkomen. Heb je nog geen idee op wie je zondag gaat stemmen?  Wie zijn al die mensen die naar je stem vissen?
</doc>
<doc id="843" genre="news" gender="?">
Nieuw klimaatcentrum nu al 'bedolven onder vragen'
 In Den Haag is de commissie geïnstalleerd die het nieuwe centrum voor wereldwijde klimaatoplossingen gaat begeleiden. In de commissie zitten beroemde mensen als Ban Ki Moon, oud-secretaris-generaal van de Verenigde Naties, Bill Gates en Kristalina Georgieve, CEO van de Wereldbank. Het centrum moet oplossingen voor gevolgen van klimaatverandering uit het ene land gaan delen met andere landen. Het gaat dan bijvoorbeeld om maatregelen waarmee landen stormen, extreme droogte of juist overstromingen beter het hoofd kunnen bieden. Want ook al wordt er overal in de wereld gezocht naar manieren om de oorzaak van het klimaatprobleem weg te nemen - door de uitstoot van broeikasgassen te verminderen - toch zal het klimaat sowieso verder veranderen. "Zelfs als we erin slagen om de temperatuurstijging op 1,5 graad te houden, zal de zeespiegel nog stijgen", zei premier Mark Rutte bij de feestelijke welkomstceremonie voor de commissie. De weerextremen leiden nu al tot problemen, stelde minister Cora van Nieuwenhuizen. "Ik hoef u geen voorbeelden te geven van extreem weer, u ziet ze elke dag op het nieuws." Het Global Centre on Adaptation heeft vestigingen in Rotterdam en Groningen. Het is niet toevallig dat het wereldwijde centrum in Nederland terecht is gekomen, vertelt directeur Patrick Verkooijen. "Er is ontzettend veel kennis van bijvoorbeeld waterbeheer in ons land. Of dit in Delft is, of op landbouwgebied in Wageningen. De kennis die hier beschikbaar is, proberen we op een meer systematische manier aan te bieden aan de wereld. En daarnaast kan Nederland natuurlijk ook leren van andere landen." De kennis die er nu al is, is volgens Verkooijen te verspreid. "In Afrika worden al jaren maatregelen getroffen om de landbouw aan te passen. Het is alleen niet grootschalig genoeg en het gebeurt niet in een hoog tempo genoeg." Ook al is het centrum pas kort geleden met z'n werkzaamheden begonnen, het heeft al direct veel vragen binnengekregen, aldus Verkooijen. In veel landen worden de gevolgen van het veranderende klimaat al gevoeld. Er is dus ook al behoefte aan oplossingen. "Wij worden bedolven onder de vragen. Of het uit Bangladesh is over het kustbeheer, of uit Senegal, of uit Kenia. Er is ontzettend veel vraag naar oplossingen. Nu is het zaak dat het centrum op zo kort mogelijke termijn grootschalig wordt opgezet." Eén van de vragen die het centrum al heeft binnengekregen, is afkomstig uit Ethiopië. Dat land kampt geregeld met extreme droogte. En vraagt daarom naar zaden en gewassen die beter tegen droogte kunnen. Bij de universiteit in Wageningen wordt dit soort onderzoek gedaan. Niet alleen wordt hier geprobeerd om gewassen te telen die beter tegen droogte kunnen, maar ook tegen zout, omdat op steeds meer plekken de landbouw last heeft van de indringing van zout zeewater. Het nieuwe Global Centre on Adaptation zorgt ervoor dat die kennis sneller beschikbaar komt. Op termijn krijgt de commissie ook vestigingen in andere delen van de wereld, zoals China, Afrika en Latijns Amerika. Begin volgend jaar zal daar meer over bekend worden. Verkooijen is niet bang dat landen minder hard hun best gaan doen om de uitstoot van broeikasgassen aan te pakken, nu het nieuwe centrum er is om te helpen bij het opvangen van de gevolgen. Politici ervaren de urgentie, in alle delen van de wereld, zegt hij. "Er is geen ontwijken meer mogelijk. Niet alleen door politici, maar ook door CEO's in het bedrijfsleven en burgers. Het klimaatprobleem is nu, de oplossingen worden nu gevraagd en dus moet er actie komen."
</doc>
<doc id="844" genre="news" gender="?">
Negen Pajotten in de provincieraad
  Halle / Herne / Sint-Pieters-Leeuw / Pepingen / Dilbeek / Gooik - Naast de gemeenteraadsverkiezingen werd er zondag ook gestemd voor de nieuwe provincieraad. Hierin werden negen provincieraadsleden verkozen uit het Pajottenland. Voor N-VA was dat Gunther Coppens uit Sint-Pieters-Leeuw, Linda Vanden Eede uit Roosdaal en Ben Weyts uit Beersel. Voor CD mogen Elke Zelderloo uit Dilbeek, Kris Poelaert uit Herne en Michel Doomst uit Gooik zetelen. Voor Groen is dat Stefanie De Bock uit Pepingen, voor Vlaams Belang Klaas Slootmans uit Beersel en voor Open VLD Walter Zelderloo uit Dilbeek. Van alle Pajotten haalde Gunther Coppens met ruim 13.000 keizers het grootste aantal voorkeursstemmen. Vraag is ook of de parlemnetsleden Ben Weyts en Michel Doomst hun mandaat zullen opnemen. Welke coalitie er in het provinciebestuur van Vlaams-Brabant gevormd zal worden, is nog niet duidelijk.
</doc>
<doc id="845" genre="news" gender="?">
Zandhovenaar houdt van In de Gloria en Het Eiland
 De algemene tendens toont aan dat de Vlaming vaak teruggrijpt naar wat herkenbaar en dichtbij is. De Vlaming kiest voor entertainment uit eigen streek, verhalen die zich afspelen in zijn eigen regio en gespeeld worden door plaatselijke acteurs en actrices. De Vlaming is verknocht aan zijn TV-toestel. In Vlaanderen kijken we elke dag gemiddeld bijna 4 uur en 24 minuten naar televisie. Antwerpen is de kijklustigste provincie van allemaal. Gemiddeld besteedt de Antwerpenaar zeven minuten langer in zijn zetel dan de andere Vlamingen. De grootste lachbekken zitten in Antwerpen. In de gemeenten Hulshout, Zandhoven en Herentals lachen ze zich een kriek met Het Eiland en In de Gloria. West-Vlamingen zijn verlekkerd op grappen en grollen uit eigen streek. Eigen Kweek is veruit het populairst in West-Vlaanderen met uitschieters in Vleteren, Oudenburg en Ichtegem.
</doc>
<doc id="846" genre="news" gender="?">
President Bangladesh stemt in met wet die persvrijheid beperkt
 Mensenrechtenorganisaties zijn bang dat de wet gebruikt kan worden om journalisten en activisten de mond te snoeren. De president van Bangladesh heeft maandag ingestemd met een omstreden wet die de persvrijheid in het land verder beperkt, meldt persbureau Reuters. Volgens de Digital Security Act kunnen kritische Bengalen tot tien jaar celstraf krijgen voor het “verspreiden van propaganda”. Mensenrechtenorganisaties vrezen dat de wet gebruikt zal worden om journalisten en activisten de mond te snoeren. In de wet is ook opgenomen dat mensen die op “illegale wijze” toegang verkrijgen tot informatie over staatsaangelegenheden, tot veertien jaar celstraf kunnen krijgen. De wet geeft de Bengaalse politie bovendien de mogelijkheid mensen te arresteren van wie zij alleen maar vermoeden dat ze een misdaad zouden kunnen begaan. Mensenrechtenorganisaties uiten al jaren zorgen over het gebrek aan persvrijheid in Bangladesh. Het beleid in het land is gericht op het beperken van journalistieke vrijheden. Zo mogen publicaties niet “anti-staat” zijn, “de nationale ideologie ridiculiseren” of “inconsistent zijn met de Bengaalse cultuur”. Onder meer de Commonwealth Journalists Association (CJA) en Human Rights Watch (HRW) zijn bang dat het vijandige klimaat jegens journalisten versterkt wordt met de nieuwe wet. Brad Adams, de directeur van de Aziatische tak van HRW noemt de wet censuur. “De nieuwe Digital Security Act is een duidelijke overtreding van de internationale wetgeving over vrijheid van meningsuiting. De wet kan gebruikt worden om kritische stemmen op grote schaal te onderdrukken.” De Digital Security Act werd vorige maand al goedgekeurd door het parlement van het Zuidoost-Aziatische land. Nu president Abdul Hamid heeft ingestemd is de wet officieel goedgekeurd.
</doc>
<doc id="847" genre="news" gender="?">
De vloedgolf kwam toch
 Sulawesi  Het dodental kan oplopen tot in de duizenden, vreest de regering. Inwoners van Palu hebben weinig eten en water meer. Ze had haar zoontje van vijf nog vastgegrepen om hem te beschermen, maar de kracht van het water was veel te groot. Ze werden meegesleurd en raakten elkaar kwijt. Devi Yanti woonde pal aan het strand van Palu en zij heeft de tsunami overleefd. Iemand heeft haar uit het water getrokken. Maar haar kind en vader zijn nog niet gevonden. Ze ligt buiten in een legertent op de parkeerplaats van een klein ziekenhuis in Palu en heeft zware schaafwonden over haar hele lijf. „Ik weet niet wat er allemaal langs kwam drijven in het water.” Misschien heeft ze wel iets gebroken, haar been en schouder doen pijn, maar daar heeft nog geen arts naar kunnen kijken. Afgelopen vrijdag werd het Indonesische eiland Sulawesi getroffen door een reeks aardbevingen. De zwaarste had een sterkte van 7,5 op de schaal van Richter. Een tsunami volgde. De vloedgolven waren op sommige plekken 6 meter hoog. Het officiële dodental ligt maandag op 844. De Indonesische vicepresident Joseph Kalla waarschuwt dat het aantal doden in de duizenden kan lopen. Plus nog honderden gewonden en een materiële schade die niet te overzien valt. Maandagmorgen werd bekend dat Indonesië noodhulp uit andere landen accepteert. Een belangrijke stap, voor de autoriteiten ligt dat gevoelig. Bij de recente aardbeving in Lombok gebeurde dit bijvoorbeeld niet, de Indonesische regering straalt graag uit dat het land zijn crisisdiensten op orde heeft. Daarom is het drama ook nog niet uitgeroepen tot een nationale ramp – het zou gezichtsverlies betekenen. Voor de nationale rampendienst BNPB is het lastig om overzicht over het getroffen gebied te krijgen. Afgelopen weekend lukte dat alleen in Palu, een stad aan zee met ruim 330.000 inwoners. Door de ligging in een baai kon het water nergens anders heen. Volgens de dienst is de schade in Donggala, het district rond Palu, nog veel groter, omdat dat dichter bij het epicentrum van de bevingen ligt. Communicatie is nog steeds moeilijk. Stroom is uitgevallen, telefoonverbindingen zijn instabiel. Vanuit Palu proberen de autoriteiten de hulp op gang te krijgen. Dat is extra moeilijk aangezien de lokale luchthaven zwaar beschadigd raakte. Alleen kleine toestellen kunnen er landen. Inwoners van Palu vertellen dat ze weinig eten en water meer hebben. Op straat zijn mensen met lege jerrycans op zoek naar benzine. Winkels op het vliegveld zijn geplunderd. De grote vraag is hoe het mis heeft kunnen gaan met de tsunami-waarschuwing. Vrijdagmiddag had het nationale meteorologisch en geofysische agentschap (BMKG) zo’n waarschuwing afgegeven, na de grootste aardbeving. Die trok de dienst al na ruim een half uur weer in. De vloedgolf kwam toch. De verklaringen voor die fout zijn onbevredigend. Een woordvoerder van het BMKG zei tegen The Jakarta Post dat één van hun getijdemeters een stijging van het zeewater had laten zien van 6 centimeter, maar dat die ook weer afnam. Dat zou reden zijn geweest om de waarschuwing in te trekken. De dichtstbijzijnde meter bevindt zich op een afstand van ongeveer 200 kilometer van Palu. Overigens zouden tientallen meters al jaren defect zijn. De natuurramp die bij de Indonesiërs in het geheugen staat gegrift, is de tsunami die Atjeh trof in december 2004. Daarbij vielen meer dan 226.000 doden. Sindsdien staan er aan het strand oranje bordjes in de vorm van een pijl: let op, de jalur evakuasi , de evacuatieroute, is die kant op. Maar tegen de kracht van het water dat vrijdag aan kwam denderen, viel niet op te rennen.
</doc>
<doc id="848" genre="news" gender="?">
Aznavour: de chansonnier die altijd maar door ging, 70 jaar lang
 In zijn woonplaats in Zuid-Frankrijk is de gevierde chansonnier Charles Aznavour op 94-jarige leeftijd overleden. Zeventig jaar lang schreef en zong de immigrantenzoon zijn chansons, en werd hij wereldwijd op handen gedragen. De kleine man met de wat omfloerste stem gold als een van de grootste zangers van Frankrijk. Hij schreef zo'n duizend liedjes die uitgevoerd werden door tal van grote artiesten. In 1998 werd hij door Time Magazine en CNN uitgeroepen tot Entertainer van de Eeuw - nog voor Frank Sinatra, met wie hij vaak wordt vergeleken. Aznavour was zoon van Armeense vluchtelingen, zijn artiestennaam is een afkorting van het Armeense Aznavourian. Het gezin wilde in de jaren 20 naar de VS, maar een visum liet op zich wachten. Daarom startten Aznavours artistieke ouders een café in het Quartier Latin, waar Parijse artiesten graag kwamen. De kleine Charles zingt in het café en rolt zo de muziekwereld in. Hij leert er beroemdheden kennen als Maurice Chevalier, Charles Trenet en Edith Piaf. Piaf neemt hem op in zijn begeleidingsband en gaat met hem op toernee naar de VS en Canada. Ze moedigt hem aan om ook te gaan zingen. Het duurt even voor zijn solo-carrière van de grond komt, maar eind jaren 50 begint het grote succes. Eerst in Frankrijk, later ook in de rest van de wereld. Veel nummers nam Aznavour hij zowel in het Frans als in het Engels op, zoals Hier Encore/Yesterday when I was young en Que c'est triste Venise/How sad Venice is . Voor buitenlandse tournees verdiepte hij zich vaak in de taal van het gastland. Hij schreef liedjes in zes verschillende talen. Aznavour speelde ook in meer dan zestig films, waaronder Die Blechtrommel uit 1979 en Ararat uit 2002. Hij werd verschillende keren onderscheiden, onder meer als officier in het Légion d'Honneur. Zijn Armeense afkomst blijft ook een rol spelen. Na de verwoestende aardbeving in het land in 1988 richt hij een liefdadigheidsorganisatie op. In 2008 neemt hij de Armeense nationaliteit aan, naast zijn Franse. Hij woont dan in Zwitserland en neemt het verzoek van Armenië aan om in dat land ambassadeur van Armenië te worden. Ook vertegenwoordigt hij Armenië als buitengewoon gezant bij de Verenigde Naties in Genève. Aznavour zingt tot op hoge leeftijd. Zijn motto is dat het leven geleefd moet worden. Bij jongere generaties worden de laatste jaren vooral nieuwe versies van zijn oude nummers bekend, zoals She in de versie van Elvis Costello. In Nederland trad hij voor het laatst op in maart van dit jaar in AFAS in Amsterdam
</doc>
<doc id="849" genre="news" gender="?">
N-VA: "Alain heeft belofte gebroken"
  Harelbeke - Patrick Claerhout en zijn troepen van N-VA Harelbeke belanden in de oppositie. "En dat terwijl we afgesproken hadden om samen verder te doen." N-VA voelt in Harelbeke vanaf januari voor het eerst hoe de oppositiebanken voelen. De partij belandde zes jaar geleden als nieuwkomer meteen in de meerderheid, met schepenambten voor Patrick Claerhout, Annick Vandebuerie en Eddy Glorieux. Ook nu was er volgens lijsttrekker Patrick Claerhout een afspraak om opnieuw samen met SP.A/Groen en Open VLD te zetelen, maar die afspraak is gebroken. "We zijn bijzonder ontgoochteld. We hadden een afspraak dat we zouden blijven samenwerken als de huidige coalitie zou groeien in zijn geheeld. Dat laatste is gebeurd, niet dankzij ons maar het is wel gebeurd. En toch wordt de afspraak gebroken." Top is voorlopig niet bereikbaar voor commentara over deze uitspraken. Op de oppositiebanken krijgt N-VA het gezelschap van Vlaams Belang. Huidig VB-raadslid Rik Vandenabeele krijgt er het gezelschap van Heidi Sohier, die 264 stemmen haalde. Michaël Vannieuwenhuyze (Open VLD) belandt met zijn vier medeverkozenen voor Open VLD eveneens in de oppositie. Wie niet meer van de partij is, is Jacques Maelfait, die met een eenmanslijst opkwam onder de naam Harelbeke Vooruit. Met 436 plaatsen is hij niet verkozen. "Ik heb gezocht, gevonden en verloren…", schrijft Maelfait op zijn Facebookpagina. "Het is goed geweest. Oprechte dank aan allen die in mij geloofden."
</doc>
<doc id="850" genre="news" gender="?">
Containerparken nu donderdag gesloten
  Tremelo / Keerbergen / Haacht - Op donderdag 18 oktober zijn de 26 recyclageparken van Ecowerf gesloten omdat alle 80 parkwachters die dag een opleiding volgen. 40 parkwachters trekken naar de kringwinkel Hageland in Tienen, 40 parkwachters naar de kringwinkel Hageland. "Samen met de medewerkers van de Kringwinkels leren ze hoe ze onze inwoners kunnen helpen met het selecteren van herbruikbare goederen in de specifieke container op het recyclagepark: wat is herbruikbaar én verkoopbaar.", verduidelijkt communicatieverantwoordelijke Jos Artois. "Zo willen we onze samenwerking met de kringwinkels (nog) beter laten verlopen."  De parkwachter leren (opnieuw) hoe ze veilig omgaan met asbest dat de bezoekers van het park aanbrengen. Ook leren ze in een interactieve sessie hoe op de correcte wijze omgaan met de talrijke bezoekers aan de parken. Klantvriendelijkheid staat daarbij voorop. "Het opzet van de opleidingsdag is het (nog) verbeteren van onze dienstverlening op de 26 recyclageparken.", besluit Artois.  
</doc>
<doc id="851" genre="news" gender="?">
FOTO. Bokes met choco voor Halse jeugdbewegingen
  Halle - Een lekker boterhammetje met choco, een glas fruitsap en een streepje muziek: meer was er gisteren op de Grote Markt in Halle in alle vroegte niet nodig om meteen het vuur aan de lont te steken voor een sfeervolle dag van de Jeugdbeweging. Met honderden zakten ze af naar de Grote Markt: chiro-, scouts- en andere leiders waar de Halse jeugdraad voor iedereen in het uniform van zijn jeugdbeweging getrakteerd werd op een ontbijt om de dag goed te beginnen. "Veertig broden, 600 speculaasjes, tien potten choco, tien potten speculoospasta, vijf potten confituur, veertig liter chocomelk, veertig liter fruitsap en vijftig kilogram appels: dit was er nodig om al onze jeugdleiders vandaag te trakteren. het is onze manier om hen een gemeend dankjewel te zeggen voor hun inzet elke week opnieuw", aldus Josefien Magnus, voorzitter van de Halse jeugdraad. Voor het eerst koos de jeugdraad er voor om het klassieke bokes met choco-event te organiseren op de Grote Markt. "Vroeger gebeurde dit altijd in de Kazerne. dat was ook leuk maar in openlucht op de Grote markt is nog leuker. Bedoeling is om op de dag van de jeugdbeweging onze jeugdverenigingen te promoten. Hier krijgt het evenement toch een grotere zichtbaarheid. Bovendien kan je hier meer sfeer creëren en het is bovendien centraler gelegen tussen de Halse scholen in. Want uiteraard moeten al deze leiders en leidsters na het ontbijt ook nog naar school", aldus Annelies Decooman. Op de Grote Markt namen dj's van de jeugdraad de honderden jeugdleiders uit de hele regio die in Halle naar school gaan op sleeptouw en zette hen ondanks het vroege uur al meteen aan tot dansen en zingen. De jeugdraad verlootte onder de aanwezigen ook ene luxe ontbijt. dat werd gewonnen door Liesel Decuyper van chiro Alcha uit Essenbeek. Bekijk ook het filmpje op 
</doc>
<doc id="852" genre="news" gender="?">
De Europese partij Volt wil tegen de stroom in
 Vol bravoure presenteerde de pan-Europese partij Volt op zaterdag zijn verkiezingsprogramma in Amsterdam. De partij wil vooral méér Europa. Uit de boxen klinkt opzwepende muziek. Voor het podium is een groep eind-twintigers, begin -dertigers fanatiek aan het dansen. Ze hupsen uitgelaten heen en weer, er wordt achteruit gemoonwalkt en met grote paarse vlaggen gezwaaid. Op het Beursplein in Amsterdam hebben zich honderden leden van de net opgerichte Europese politieke partij Volt verzameld, en sommigen feesten alsof ze de verkiezingen al gewonnen hebben. Daarvan is nog geen sprake. Wel is deze zaterdag het verkiezingsprogramma vastgesteld waarmee Volt in minimaal tien landen campagne gaat voeren voor de Europese verkiezingen in mei. Daaraan hebben duizenden leden de afgelopen maanden bijgedragen, online mocht iedereen ideeën aanleveren. De eerste pan-Europese partij van het continent pleit onder meer voor een direct gekozen Europees president en wil in de EU belasting heffen op CO 2 -uitstoot. Ook zou er een gezamenlijke asiel- en immigratiepolitiek moeten komen en wil Volt dat de EU meer gezamenlijk optrekt, bijvoorbeeld bij de Verenigde Naties. Nu de ideeën op papier zijn vastgelegd is het zaak om kiezers te ronselen – of beter gezegd: om potentiële kiezers te laten weten wie ze zijn en waar Volt voor staat. De boodschap van Volt is redelijk gewaagd in een tijd waarin politieke partijen vooral ‘minder’ Europa willen of zelfs uit de Europese Unie willen stappen. Volt wil méér Europa. Een ander Europa. De Italiaanse twintiger Andrea Venzon richtte de partij vorig jaar op omdat hij „nieuwe energie” in Europa wil brengen (vandaar de naam Volt) en „het groeiende populisme” wil stoppen. In iets meer dan anderhalf jaar tijd sloten vijftienduizend mensen in dertig landen zich aan. In Nederland telt de partij nu bijna duizend leden, van wie tweehonderd actieve vrijwilligers. Nu het programma is vastgesteld, kan de campagne beginnen. De eerste activiteit is deze zaterdag een mars van het Tropeninstituut naar het Beursplein, een wandeling van een uur dwars door Amsterdam. De ‘Volters’ dragen buttons en paarse T-shirts en sweaters met daarop in witte letters de naam van hun partij. Ze delen flyers uit aan toeschouwers en plakken stickers op lantaarnpalen ( ‘We love EU, so let’s fix it!’ ). Ondertussen scanderen ze leuzen als ‘Europe yes, Brexit no’, wat langs de weg enige verwarring oplevert. „Nederland heeft toch geen Brexit?” vraagt een toerist verwonderd aan de bell boy van een hotel in de Nieuwe Doelenstraat. Als het begint te regenen, zet de stoet ‘Purple rain’ in. De vijfhonderd deelnemers zijn hoofdzakelijk net geklede jongeren op sneakers, de voertaal is Engels. Ook zijn er een paar zestigplussers. De voorzitter van de Nederlandse tak heet Reinier van Lanschot. De twintiger heeft een maand geleden zijn baan bij een groot supermarktbedrijf opgezegd en is nu fulltime actief voor Volt. Op het podium op het Beursplein houdt hij zijn publiek voor dat Europa „democratie, welvaart en vrijheid” oplevert. Dat verhaal wordt te weinig verteld, vindt hij. „Maar dat gaat Volt doen.” Even daarvoor, in de stoet, zei Van Lanschot dat hij de komende maanden langs de deuren wil gaan om mensen over Volt te vertellen en hun interesse te wekken. Hij heeft zich niet per se ten doel gesteld om kiezers bij D66, de meest pro-Europese partij van Nederland, weg te lokken. „Ik richt me liever op die grote groep mensen die niet stemt voor de Europese verkiezingen. Want als je ze ernaar vraagt, hebben ze best een mening over Europa.” Volt is wat hem betreft niet ‘links’ of ‘rechts’, nee, deze nieuwe gematigde partij richt zich op „effectieve oplossingen”. Volt heeft zich een ambitieus doel gesteld: het wil bij de komende verkiezingen 25 zetels in het Europees Parlement halen. Daarvan zou Nederland twee zetels moeten aanleveren. Heeft Van Lanschot enig idee hoeveel potentiële Volt-stemmers er in Nederland zijn? „Niet precies”, geeft hij toe. Maar, zegt hij: „We zijn ook niet gestart vanuit de vraagkant, maar vanuit het aanbod. Wij denken dat het anders moet. En als je ziet hoeveel mensen zich al bij ons hebben aangesloten en hoeveel mensen hier vandaag bijeen zijn, dan weet ik zeker dat er een toekomst is voor Volt.”
</doc>
<doc id="853" genre="news" gender="?">
‘Niet alles hoeft altijd nieuw te zijn’
 Grafisch ontwerper Cora Verhagen (39) heeft haar eigen ontwerpbureau. Met partner en twee kinderen woont ze in Barendrecht. „Onze kinderen zitten niet op tal van clubjes, dat scheelt ook geld.” ‘Ik ben altijd idealistisch geweest, ik wil in mijn leven iets kunnen betekenen voor anderen. Ik richt me daarom op opdrachten waar mens, dier en milieu een grote rol spelen. Ik zou niet willen ontwerpen voor een bedrijf dat alleen maar uit is op zelfverrijking. Ik vind het belangrijk dat je daar hetzelfde over denkt, dat je samen bijdraagt aan het grotere plaatje. „Met een andere ondernemer heb ik een netwerk opgericht dat een zachte manier van ondernemen ondersteunt. We praten over problemen die je tegenkomt bij het ondernemen en zoeken naar oplossingen. Het gaat ons niet om keihard netwerken, maar het verbinden met elkaar. „Ik zit nu tien jaar in het vak en ben sinds vijf jaar volledig zelfstandig. De eerste vijf jaar heb ik nog deels in loondienst gewerkt om mezelf de kans te geven mijn bedrijf op te bouwen. Toen mijn tweede zoon was geboren had ik genoeg zelfvertrouwen om helemaal voor mezelf te gaan. „Mijn partner gaat nu ook de overstap naar het zelfstandig ondernemen maken, dus ik verdien op dit moment meer, maar met het gezamenlijk inkomen komen we gemakkelijk rond. Mijn salaris is genoeg om de regie over m’n leven te hebben, dat is in het verleden wel anders geweest. Dan ben je heel hard aan het werk maar heb je het gevoel dat het totaal niet loont. Vooral in het begin van mijn ondernemerschap is dat wel voorgekomen, inmiddels is mijn inkomen redelijk stabiel.” ‘We hebben weinig vaste kosten die er echt uitspringen. Op dit moment investeer ik vooral in het opzetten van een webshop met prints van mijn illustraties. Ik koop zo nu en dan ook graag een boek. Vaak zijn het informatieve boeken, over persoonlijke ontwikkeling, zakendoen of een mooi kookboek. Ik ben natuurlijk erg grafisch ingesteld dus een mooi ontworpen boek trekt al snel. Laatst heb ik het boek Instaproof gelezen, dat vond ik erg interessant omdat ik voor mijn werk een Instagram-account bijhoud. „Onze oudste zoon (10) zit op tennis en de jongste (6) op zwemles. Inclusief de buitenschoolse opvang en af en toe nieuwe kleren en schoenen kost dat per maand zo’n 250 euro. We krijgen veel kinderkleding van vrienden. De kinderen sparen zelf voor als ze iets graag willen hebben. Als ze speelgoed hebben waar ze niet meer mee spelen, zetten we het samen op Marktplaats en mogen ze van het geld dat het oplevert iets anders kopen. Ik vind het belangrijk dat ze leren dat niet alles nieuw hoeft te zijn en dat het duurzamer is iets tweedehands te kopen. „Onze kinderen hebben geen tal van clubjes waar ze naartoe moeten, dus dat scheelt ook geld. Ik heb dat expres zo gelaten. Ik probeer het bewust relaxed te houden en ze vermaken zich rond huis ook prima.” Inkomen: 2.200 euro netto Gedeelde vaste lasten: woonlasten (900 euro), internet en televisie (50 euro), verzekeringen (280 euro), autokosten (100 euro), boodschappen (400 euro), kinderzaken (250 euro), goede doelen (12 euro), zakgeld kinderen (8 euro) Privélasten: boeken (30 euro) Laatste grote aankoop: nieuw matras (480 euro) Sparen: 500 euro gezamenlijk, 100 euro zelf
</doc>
<doc id="854" genre="news" gender="?">
’Waanzinnige wereld’
 AMSTERDAM - Hij zat dertig jaar in ’het milieu’ en nam actief deel aan de moord op Kees Houtman, die volgens hem is gepleegd in opdracht van Willem Holleeder. Zijn eigen rol bij die liquidatie deed hem definitief besluiten over te lopen naar het Openbaar Ministerie. „Het is een waanzinnige wereld. Ik snap niet dat ik er zo lang in heb rondgelopen”, vertelde Peter la Serpe, vermomd en onzichtbaar in de getuigencabine, gisteren aan de rechtbank tijdens de 39e dag in het proces-Holleeder. „Over liquidaties weten is een ding, maar er zelf daadwerkelijk één plegen? Je verliest de controle. Als je zoiets meemaakt, word je een stuk emotioneler.” Dat overlopen naar het OM verliep niet zonder slag of stoot. La Serpe lag langdurig in de clinch met het Team Getuigen Bescherming. Het liquidatieproces Passage liep herhaaldelijk vertraging op omdat hij weigerde te getuigen zolang zijn bescherming niet was geregeld. Ondertussen legde hij wel verklaringen af, maar daar kwam de naam Holleeder niet in voor. „Ik liet niet het achterste van mijn tong zien. Was bang dat er iets zou uitlekken en ik vreesde Holleeder vanwege zijn slagkracht. En omdat hij geld had en mensen die liquidaties konden plegen.” Dat veranderde toen hij tijdens het Passageproces de weduwe van Houtman over het verlies van haar man hoorde praten. Daar werd hij zo door geraakt dat zijn reserves wegvielen. Hij vertelde dat hij Holleeder drie keer had ontmoet, steeds in gezelschap van Jesse R. met wie hij later de moord op Houtman zou plegen. Houtman was slechts één naam op de liquidatielijst die Jesse R. volgens La Serpe van Dino Soerel en Willem Holleeder kreeg. Tijdens een van de ontmoetingen met Holleeder zou die hebben aangegeven dat Houtman het eerst moest worden doodgeschoten: „Osdorp eerst.” Tijdens een tweede ontmoeting probeerde Holleeder hem zover te krijgen om voor de camera’s de Criminele Inlichtingen Eenheid in diskrediet te brengen door te zeggen dat die miljoenen bood voor belastende verklaringen. Dat weigerde La Serpe. De kroongetuige zweeg aanvankelijk niet alleen over Holleeder. Ook op andere gebieden hield hij feiten achter „uit tactische overwegingen.” Juist al die verschillende verklaringen greep de verdediging van Holleeder nu aan om de betrouwbaarheid van La Serpe ter discussie te stellen. Die liet zich niet uit het veld slaan. Er moet uitsluitend worden gekeken naar wat hij heeft gezegd nadat zijn deal met het OM rond was, zegt hij. Voor Holleeder is de getuigenverklaring van La Serpe slecht nieuws. Maar er was gisteren ook nog een lichtpuntje. Een voormalig collega-advocaat van zijn zus Astrid, Jos Rijser, vertelde aan Het Parool dat de zus die nu tegen haar broer getuigt, liegt over zijn terreur en al die tijd aan de kant van Holleeder stond. Rijser was de advocaat van Thomas van der Bijl, die in april 2006 werd geliquideerd. 
</doc>
<doc id="855" genre="news" gender="?">
Toothfish, de vis die je niet kunt verpesten
 Twee meter lang, een kilootje of honderd en een chagrijnige bek met uitpuilende ogen. Je wilt hem zeg maar niet tegenkomen in het donker. Maar dat is dan ook een zuiver theoretisch scenario, want de Patagonian toothfish – vergeef de Engelse benaming, daar kom ik zo op terug – leeft in de diepste delen van de (Atlantische, Pacifische en Indische) oceaan. En dat is dan ook meteen de reden waarom je dit beest wél wilt tegenkomen op je bord. Het water is daar zo koud dat de weinige vissen die er zwemmen een buitengewoon percentage vet ontwikkelen. En vet geeft smaak. U weet hopelijk hoe ik u hier regelmatig richting vis uit onze eigen Noordzee probeer te schrijven. Er zit iets ongemakkelijks aan vis de halve wereld over laten vliegen terwijl we hier zelf zoveel moois vangen. Maar in dit geval maak ik een uitzondering. Ja, een stukje Patagonian toothfish dat hier op tafel komt heeft nogal wat voedselkilometers in z’n vinnen. Maar tegelijkertijd is de visserij op deze soort een van de best gecontroleerde ter wereld. Nu nog die ongemakkelijke Engelse naam. In de VS heeft een goochemerd ergens in de jaren 70 – de toothfish is pas 50 jaar geleden ontdekt – hem Chilean seabass genoemd. Commercieel gezien een goeie naam, behalve dat het niet om een zeebaars gaat. In delen van Zuid-Amerika heet hij merluza negra , terwijl het toch echt geen heek is . Wie een goeie Nederlandse naam weet, kan zich melden bij Georgia Seafoods (georgiaseafoods.com), de enige die in ons land toothfish aan consumenten levert. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. En dan zijn we eindelijk bij de smaak beland. Als die niet zo voortreffelijk was, had ik er hier waarschijnlijk niet over geschreven. Want een stukje toothfish van 150 gram kost een tientje en noem mij een calvinist, maar dan moet het wel heul lekker zijn. Verwacht helderwit visvlees dat onvisachtig stevig van structuur en onvoorstelbaar romig van smaak is. Boterig zou ik bijna zeggen. Dankzij het hoge vetgehalte (omega 3!) zijn de filets geschikt voor veel verschillende bereidingen. Of je ze nu grilt, bakt of stooft, ze kunnen nauwelijks uitdrogen. Een vis die je niet kunt verpesten dus. Ik ga u een recept geven voor teriyaki toothfish. Maar probeer vooral ook eens een stukje rauw, als sashimi of in een ceviche. Gebakken, met een beurre blanc. Of gemarineerd met miso en vervolgens gegrild. En mocht u toch tegen die prijs/voedselkilometers aanhikken: onderstaande bereiding werkt ook goed met kabeljauw. (4 personen) 100 ml Japanse sojasaus; 100 ml mirin; 50 ml sake; 1 el suiker; 2 tl geraspte gember; 4 toothfishfilets (of dikke kabeljauwfilets met huid); geroosterd sesamzaad Verwarm de sojasaus, mirin, sake, suiker en gember al roerend in een klein pannetje tot de suiker is opgelost. Laat afkoelen. Schenk de marinade over de vis en laat minimaal een uur marineren. Draai de vis af en toe om. Steek de barbecue aan of verhit een grillpan. Laat de visfilets uitlekken en grill ze 5 – 7 minuten op de huid. Keer ze voorzichtig en grill nog 2 – 3 minuten. (Op de barbecue duurt langer en kabeljauw moet iets korter dan toothfish.) Kook intussen de marinade in tot hij iets stroperig is. Bestrijk de gegrilde vis hiermee en bestrooi met een klein beetje sesamzaad. Een niet al te Duitse droge riesling versmelt met het zoet van de saus en volgt moeiteloos de rondingen van het visvlees. Wie zijn tanden liever in een toothfish ceviche zet, kan dit wit ook schenken. Weingut Peter Lauer 2017, Riesling Fass 6 ‘Senior’, Mosel. 14,50 euro. winterbergwijnen.nl
</doc>
<doc id="856" genre="news" gender="?">
Kies onthult wat reuzenhert at
 Paleobiologie Waar nu de Noordzee is, graasde 42.500 jaar geleden een reuzenhert. Hij at veel zeealsem, blijkt uit resten in een kies gevonden. Diep in de groeven van een fossiele kies van een reuzenhert zijn plantenresten gevonden die verraden wat het dier zo’n 42.500 jaar geleden heeft gegeten – en misschien ook wel waarom reuzenherten kort na de laatste ijstijd zijn uitgestorven. Nog nooit eerder is het dieet van deze soort op basis van zulk direct bewijs gereconstrueerd. Dat schreef een groep Nederlandse en Deense paleobiologen op 8 oktober in het Journal of Quaternary Science . Het reuzenhert ( Megaloceros giganteus ) was een iconisch ijstijdhert dat voorkwam van Europa tot West-Azië. De dieren waren ongeveer zo groot als de elanden van nu, maar met veel imposantere geweien. Die konden wel 3,5 meter breed worden. Een amateur-fossielenzoeker heeft de hertenkies gevonden aan het strand van de Zandmotor, een kustversterkingsproject in Zuid-Holland. De Zandmotor bestaat uit opgespoten zand en grind uit de nabije Noordzeebodem. Tijdens de ijstijd was daar geen zee maar land. Het zeeniveau lag zo’n 120 meter lager dan nu, doordat veel van het water op aarde vast lag in de enorme ijskappen. Tussen het huidige Nederland en Groot-Brittannië lag een vruchtbare steppe waar mammoeten, wolharige neushoorns en reuzenherten graasden. Niemand wist wat die dieren daar precies aten. Van grote, uitgestorven grazers van Siberië is het dieet beter bekend: daar duiken soms vrijwel complete dieren op uit de permanent bevroren bodem. De magen en darmen van mammoeten en wolharige neushoorns bevatten vooral gras. Reuzenherten zijn daar nooit gevonden. „In de Noordzee vind je alleen botten en kiezen en geen herkenbare inhoud van maag en darm”, vertelt Bas van Geel, paleo-ecoloog aan de Universiteit van Amsterdam en hoofdauteur van het artikel. „In ongeveer de helft van de kiezen vind je nog samengeperste, gekauwde plantenresten. De bladeren en stengels zijn onherkenbaar, maar het stuifmeel is vaak goed bewaard.” Van Geel en zijn collega’s wisten het stuifmeel op naam te brengen en te dateren. Kan dat stuifmeel daar niet later terecht zijn gekomen? „Wat we uit de kiezen haalden was onmiskenbaar gekauwd”, antwoordt Van Geel. „Ik heb geen aanwijzingen voor contaminatie met ouder of jonger materiaal. En onze koolstofdatering komt overeen met wat we weten over de ouderdom van de opgebaggerde lagen.” Het stuifmeel in de onderzochte kies bestond voor 65 procent uit Artemisia norvegica , een verwant van onze zeealsem, en voor 27 procent uit andere planten van dezelfde plantenfamilie ( Asteraceae ). Van Geel vond ook kleine beetjes stuifmeel van grassen, wilg, weegbree en zonneroosje, allemaal planten van de ijstijdsteppe. Stuifmeel in oude bodemlagen liet eerder zien dat alsem in die tijd hooguit 5 tot 15 procent van het stuifmeel leverde. Veel minder dan de 65 procent in de kies. Dat kan betekenen, speculeren de onderzoekers, dat het reuzenhert er een voorkeur voor had. Alsem bevat veel kalk, vergeleken met andere planten. Dat inspireerde Van Geel en zijn collega’s tot een hypothese. „De reuzenherten hadden veel kalkhoudend voedsel nodig”, vertelt hij. „Met name de mannetjes, die elk jaar een gigantisch gewei kregen. Tijdens de ijstijd zat er volop kalk in de bodem, omdat er veel erosie was door de werking van ijs, wind en smeltwater. Daardoor kwam er steeds verse, kalkrijke bodem beschikbaar en groeiden er ook veel kalkminnende – en dus kalkhoudende – plantensoorten.” Maar toen werd het warmer en smolten de ijskappen. De steppe liep deels onder water; de rest raakte begroeid met struiken en bos. De bodem werd stabieler en er vormde zich een laag dood plantenmateriaal. Dergelijke bodems zijn veel minder kalkrijk. Zo verdwenen zo’n 10.000 jaar geleden de kalkminnende planten uit West-Europa – en daarmee ook de reuzenherten. „Ten oosten van de Oeral zijn reuzenherten ruim 3.000 jaar later uitgestorven”, vertelt Van Geel. „Waar ze nog doorleefden, vind je een kalkrijke bodem en steppeachtige vegetatie.” Uiteindelijk gingen ze ook daar ten onder, waarschijnlijk door verlies aan genetische diversiteit – en door jacht. Er is veel waardering voor de amateurpaleontologen die dit werk mogelijk maken. „Honderden verzamelaars gaan op de stranden op ‘mammoetjacht’”, vertelt Dick Mol, paleontoloog van het Natuurhistorisch Museum Rotterdam en mede-auteur van het artikel. „Dankzij hen zijn er veel belangrijke collecties aangelegd en die zijn doorgaans ook toegankelijk voor wetenschappers.”
</doc>
<doc id="857" genre="news" gender="?">
Zoek de zwam in het Voorsterbos
 NRC Seizoenswandeling In het Voorsterbos steelt de vliegenzwam met zijn rode bolhoed de show. Maar er staan nog 500 andere soorten. NRC tipt een prachtige herfstwandeling (10 kilometer). Zie hoe onschuldig je daar staat, met je rode bolhoed. Tussen de beukenstammen door valt er net een streep sprookjesachtig zonlicht op je, waardoor het rood nóg roder lijkt. De witte stippen liggen losjes bovenop de hoed, als witte parelkandij. „Eet mij!”, lijk je te roepen. Maar ons houd je niet voor de gek, vliegenzwam. Van jongs af aan weten we al dat je giftig bent. Je bent aan je eigen bekendheid ten onder gegaan – geen paddestoel zo archetypisch als jij. Je dook op in onze sprookjesboeken, in onze kinderliedjes (arme Kabouter Spillebeen). Zelfs op onze Nintendo in een spelletje Super Mario. En nu sta je hier weer de show te stelen, midden in het Voorsterbos. Alsof hier niet nóg honderden anderen soorten staan. Van de pakweg 3.500 paddestoelensoorten in Nederland groeien er hier minstens 500. Niet voor niets riep de Nederlandse Mycologische Vereniging deze plek in 2008 uit tot toekomstig „paddestoelenparadijs”: hier ging het eerste paddestoelenreservaat ter wereld ontstaan. Zo speciaal ben je dus ook weer niet, vliegenzwam. Naarmate je langer in het bos staat, word je bovendien minder mooi: het rood vervaalt, je witte stippen – de restanten van een vlies waar je als jonge paddestoel door bedekt werd – verdwijnen. Die bolle hoed wordt gehavend en plat. Dan kijken wij wandelaars liever naar ándere soorten tussen de herfstbladeren: de zwavelkopjes, de russula’s, de honingzwammen. Nog geen vijfenzeventig jaar oud is dit oudste deel van het Voorsterbos – later kwamen daar nog een zuidelijke uitloper (het Waterloopbos) en een noordelijke uitloper (het Wendelbos) bij. Na de drooglegging van de Noordoostpolder werden de eerste bomen aangeplant in 1944 – populieren en sparren, voor een snelle houtproductie. De ondergrond, keileem, was ongeschikt voor landbouw en dus mocht er bos komen. Later verdrongen de beuken de andere bomen voor een groot deel. De gladde stammen staan dicht opeen. Een vrijstaande beuk is te kwetsbaar voor zonnebrand, met zijn schors van nog geen halve centimeter dik. Dan loopt de temperatuur van het vocht onder die schors te hoog op, en zal de boom algauw het loodje leggen. Ondanks die kwetsbaarheid zijn beuken toch succesvol: door hun dichte bladerdek zorgen ze voor zo veel schaduw dat andere planten vrijwel geen kans krijgen. Het pad is nauwelijks zichtbaar onder het bladertapijt – beukenbladeren verteren heel langzaam, ook daardoor krijgen kiemplantjes van andere soorten weinig kans. Her en der groeien er groene varens tussen het bruin. En paddestoelen dus. De gekraagde aardster ( Geastrum triplex ) is een stuifzwam met een ‘slippenkrans’, een schil van vier tot acht slippen. Het middenstuk is rond en bol en als de stuifzwam rijp is in het najaar scheurt hij los van de ondergrondse zwamvlok en verspreidt al rollend zijn sporen. De witte kluifjeszwam ( Helvella crispais ) heeft door de sterk geplooide hoed wel wat weg van een hondenbot. Of honden er vaak per abuis in bijten is niet bekend. De witte kluifjeszwam is in ieder geval lang zo giftig niet als de voorjaarskluifzwam of valse morielje. De grote stinkzwam ( Phallus impudicus ) komt uit een witte knol tevoorschijn, een zogeheten ‘duivelsei’ dat in de zwamvlok verstopt zit. Net als vogels heeft de grote stinkzwam zelfs een speciale ‘eiertand’ om het ei open te breken. Binnen een paar uur groeit uit de knol een volwassen zwam, die een sterke aasgeur verspreidt. Naast rood-met-witte-stippen ook wit, geel, bruin, oranjerood. Het zijn de vruchtlichamen die voor de verspreiding van sporen zorgen. Het belangrijkste deel van paddestoelen zit onder de grond, als ‘zwamvlok’: een kluwen witte schimmeldraden. Soms staan de vruchten van één zwamvlok in een cirkel, die dan als heksenkring in het bos te zien is. Langzaamaan dringt er meer zonlicht tussen de bomen door; de beuken maken plaats voor elzen en populieren. We zijn aangekomen in het Wendelbos, aangelegd in 2005 en dus verreweg het jongste deel van het bos. De bomen zijn prachtig goudgeel en rood, de paddestoelen hier – inktzwammen – hebben diepzwarte randen. Vinken dwarrelen als herfstblaadjes uit een hoge populier. In de verte roffelt een grote bonte specht. Spinrag tussen het riet, dauwdruppels in het gras. Natte voeten. Weer een vliegenzwam. Met de najaarszon in ons gezicht lopen we zuidwaarts, langs de Zwolse Vaart, tot aan het Waterloopbos. Dit deel van het Voorsterbos was vanaf 1954 een proeftuin voor hydrologen, waarin schaalmodellen werden gemaakt van onder meer de stormvloedkering in de Oosterschelde, de haven van IJmuiden en de Maasvlakte. De eerste directeur van het bijbehorende Waterloopkundig Laboratorium was Jo Thijsse, de oudste zoon van natuurbeschermer Jac. P. Thijsse. Hij zorgde ervoor dat het bos, met de waterwerken op schaal, er ook daadwerkelijk kwam. Later werden er in het bos ook modellen van internationale waterbouwkundige werken gebouwd en getoetst: de haven van Libië, de kustversteviging van Denemarken. Nu zijn de roestige raderen bijna net zo bruin als de herfstbladeren, en groeit er mos over de beschoeiingen. Uiteindelijk komen we uit bij de Deltagoot, die van 1978 tot 2015 gebruikt werd om zeegolven in na te bootsen. Nu is het een kunstwerk. Tussen de betonnen blokken spelen twee kinderen tikkertje, hun gelach weergalmt door de goot. De zon verstopt zich achter een wolk, de eerste regendruppels vallen. De kinderen deert het niet, ze hebben laarzen aan. Rood-met-witte-stippen. (10 kilometer) Start- en eindpunt: Bezoekerscentrum Waterloopbos (ov: vanaf station Zwolle bus 71 naar Emmeloord, halte Voorsterweg Marknesse, en dan nog 10 minuten lopen.) LA = linksaf RA = rechtsaf RD = rechtdoor Neem aan het eind van parkeerplaats P1 bij bezoekerscentrum Waterloopbos de blauwe route (Wendelbosroute). Na open veld RD bos in (blauw pijltje), bij bankje RA, na bruggetje over greppel scherp LA. Steeds blauw volgen, je passeert nog enkele bruggetjes.  Bij kruising zandweg RD . Blijf blauw volgen, negeer zijpaden. Volgende kruising zandpad LA (verlaat blauw), 1ste RA. Bij kruising RD (volg breed graspad). Bij driesprong LA over bruggetje (bij bankje onder es). Bij T-splitsing LA blauwe route. Bij veelsprong meest rechterpad RD over bruggetje (blauw). Negeer daarna eerste pad naar links, ga RD (je verlaat hier weer de blauwe route). Lang RD , bij viersprong schuin RD (rechtsaf is verboden toegang). Negeer paden naar links, blijf RD gaan, zandpad gaat over in asfaltpad. Negeer Nigerweg naar links , ga RD (Bremweg). Negeer Deltaweg naar links, Bremweg blijven volgen. Iets voorbij picknicktafels en beek even op en neer schuin links omhoog naar pekelinstallatie haven Bangkok. Weer terug op pad, kort daarna eerste LA, pad volgen, kort na brug LA, je komt bij houtvlonderpad, dit volgen (golfmachine haven van Libië, en erna Nieuwe Waterweg). Volg pad, op dijkje even LA en direct erna RA over houten vlonder, erna even LA en meteen RA over brug met houten leuningen. Stoeptegelpad, gaat over in zandpad, bij splitsing met betonnen fietspad LA over brug. RD langs Willemstunnel, over nog een brug. RD tot brug over brede vaart , bij T-splitsing LA, 1ste betonpad RA. RD blijven gaan, talud af, fietspad kruisen RD tot Deltagoot, even LA en dan RA door goot tot Paviljoen, hier RA tot parkeerplaats.
</doc>
<doc id="858" genre="news" gender="?">
Bali is respectloze selfies voor tempels zat
 BANGKOK - Bali is toeristen die heiligdommen op het eiland onteren helemaal zat. De populaire Indonesische vakantiebestemming gaat strenge regels invoeren om respectvol gedrag onder bezoekers af te dwingen. 
</doc>
<doc id="859" genre="news" gender="?">
OM: aanslag Panorama was aanval op persvrijheid
 Amsterdam - De aanslag op de redactie van Panorama op 21 juni was niet alleen een poging tot moord, maar ook een aanslag op de persvrijheid. Zo ziet het Openbaar Ministerie de actie om met een raketwerper een projectiel naar binnen te schieten in het pand aan de Teleportboulevard in Amsterdam. De impact van de beschieting blijft niet beperkt tot het kantoor en de medewerkers van Panorama, aldus officier van justitie Carolien Cnossen. „Vanwege het grote belang van de persvrijheid in een democratie als de onze”, werden bij politie en justitie direct alle registers opengetrokken en werd alles op alles gezet om de verdachten aan te houden. De eerste verdachte, Richard Z. (42) werd al de volgende ochtend aangehouden. Dat had alles te maken met het feit dat de politie hem al op het oog had. Uit een ander lopend onderzoek kwam een tip binnen dat Richard Z. samen met iemand anders een ernstig misdrijf voorbereidde, mogelijk in de omgeving van het station Sloterdijk. Er werden meteen spoedtaps op het telefoonnummer van onder anderen Richard Z. geplaatst. Om kwart over 7 ’s avonds werd de Mercedes van Z. in de buurt van de Teleportboulevard gesignaleerd. Twee mannen kwamen aanlopen, stapten in, en reden weg, naar Woerden waar Z. woont. Achteraf gezien was dat waarschijnlijk een voorverkenning, zegt Cnossen. Omdat de politie op dat moment geen idee had wat voor aanslag, waar en wanneer precies zou worden gepleegd, werd ervoor gekozen om niet in te grijpen, zegt Cnossen. Om 11 uur ’s avonds werd Panorama beschoten. Kort na Richard Z. , werden ook Mike vd B. (25) en John P. (45) aangehouden. Ze ontkennen alle drie. Op de lanceerbuis die de aanslagplegers achterlieten, werd het dna van drie mensen gevonden, onder wie John P., zegt het OM. En in de auto van Richard Z. werden glasdeeltjes gevonden die zo goed als zeker afkomstig zijn van de gesneuvelde ruiten op de plaats delict. Het OM denkt dat de kleine John P. en de veel langere Mike vd B. het projectiel afvuurden. Op camerabeelden van de schutters is een opmerkelijk verschil in lengte te zien tussen beide mannen. De mannen gebruikten volgens het OM de Renault Clio van Mike vd B. om snel weg te rijden. Ook in deze auto werden glasdeeltjes gevonden. De advocaten van de drie verdachten noemden het bewijs „mager.” Advocaat Van der Horst van Richard Z. sprak van „een samenraapsel van kruimeltjes.” Volgens Van der Horst is helemaal niets bekend over de achtergrond van de aanslag en is het veel te vroeg om te zeggen dat die gericht was op Panorama en dús een aanslag op de persvrijheid was. Richard Z. was bovendien niet eens in de buurt van de Teleportboulevard, zegt hij. Ook de advocaten van de andere twee verdachten vinden het bewijs mager. Advocaat Van Stratum van Mike vd B. denkt bovendien dat zijn cliënt, „een kwetsbare persoonlijkheid”, woorden in de mond gelegd heeft gekregen door de politie. Alle drie advocaten vroegen om de verdachten in vrijheid te stellen. Bekijk ook: Lees hier de Tweets van verslaggever Saskia Belleman, die bij de zaak aanwezig is. 
</doc>
<doc id="860" genre="news" gender="?">
Pepingen bedankt zwerfvuilvrijwilligers
  Pepingen - Een vijftigtal zwerfvuilmeters en -peters doen in Pepingen regelmatig een opruimronde in hun buurt om zwerfvuil op straat en in de bermen op te ruimen. Afgelopen jaar kwamen er maar liefst tien vrijwilligers bij. Om hen te bedanken nodigde het gemeentebestuur hen uit in het gemeentehuis waar ze nieuw materiaal kregen en een attentie voor hun inzet.
</doc>
<doc id="861" genre="news" gender="?">
Pilootproject veilig naar school van VSV in VBS De Wieltjes
  Haacht - De Vlaamse Stichting voor Verkeersveiligheid (VSV) start op 5 november 2018 met een proefproject rond veilig met de fiets naar school. Voor dit proefproject werden 5 scholen in Vlaanderen geselecteerd. VBS De Wieltjes op Haacht-Station werd in het overleg tussen de directies van de Haachtse lagere scholen en de gemeente voorgedragen als kandidaat en weerhouden door VSV. Het proefproject is een combinatie tussen twee reeds bestaande projecten. Langs de ene kant is er het project Helm op Fluo Top ('HOFT') van de Vlaamse Stichting Verkeerskunde, langs de andere kant is er het project van de gemeente Bonheiden, waar gewerkt wordt met dukaten die de leerlingen verzamelen wanneer ze met de fiets naar school komen. VSV zal met de technische partner FlowPilots samenwerken om dit project vorm te geven. Leerlingen zullen 'punten' kunnen sparen op een digitale kaart en zo voor een beloning sparen. De beloningen zijn langs de ene kant de reeds bestaande van HOFT. Anderzijds zal de gemeente in dialoog gaan met lokale actoren en kermiskramers om te zoeken naar geschikte beloningen voor de kinderen. Punten kunnen verzameld worden via een chip op de fiets, en/of in de helm en/of in het fluohesje. De financiering van het project wordt gedragen door VSV.  "Projecten die de veiligheid van kinderen in het verkeer, en in het bijzonder tijdens het traject van en naar school ondersteunen, kunnen enkel toegejuicht worden. Het gegeven dat VSV een Haachtse school uitkiest voor dit project is dan ook fantastisch.", aldus Nico Bogaerts (Open VLD), schepen van onderwijs. "Met VBS De Wieltjes wordt gekozen voor een school dicht langs een drukke gewestweg. De impact van dit project is dan ook des te belangrijker."
</doc>
<doc id="862" genre="news" gender="?">
Open VLD behaalt historische overwinning
  Herzele - “We behaalden een volstrekte meerderheid en zodoende schrijven we geschiedenis in Herzele” zei burgemeester Johan Van Tittelboom zondagavond omstreeks 22 u in feestzaal De Bataaf in Herzele. Hij kwam dan net terug van onderhandelingen met CD om een coalitie te sluiten. Met 13 van de 25 zetels behaalde Open VLD wel de volstrekte meerderheid maar Van Tittelboom opteerde voor een ruime meerderheid en vond daarbij een geschikte partner bij CD Het applaus van de aanwezigen betekende meteen een goedkeuring zodat het feest kon beginnen. De dj van dienst draaide het toepasselijk nummer ‘Hemelsblauw’ van Will Tura en nodigde de burgemeester en zijn echtgenote Carina Van Cauter uit op de dansvloer. Met ook nog blauw spotlicht op het dansend koppel, kon de avond niet meer stuk.
</doc>
<doc id="863" genre="news" gender="?">
Overheid stelt met big data fraudebescherming boven privacy
 De Haagse Stemming Vandaag presenteert de VVD haar Europese verkiezingsprogramma. Schrijf je in om deze politieke nieuwsbrief per mail te ontvangen. Malik Azmani lacht om het verkiezingsprogramma van zijn voorganger. Big data moeten UWV-fraude oplossen, maar zorgen bij de Belastingdienst, politie en justitie voor privacyproblemen. En Wassila Hachchi klopt weer aan bij D66. NADER INZIEN: Malik Azmani, Europees VVD-lijsttrekker in 2019, moet in een interview met NRC hard lachen om het VVD-verkiezingsprogramma van 2014. Toen vond de partij de EU nog een economische samenwerking en klimaatverandering een “mogelijk probleem”. Nu wil de VVD verregaande afspraken maken over migratie, veiligheid en klimaat. In plaats van ‘Europa waar nodig’ heet het vandaag gepresenteerde programma: ‘Focus en Lef’. “We moeten als Europa één vuist maken op het wereldtoneel. Dan staan we sterker”, zegt Azmani. Het huidige Kamerlid wil straks in het Europarlement een kleinere Europese Commissie tegenover zich en zwakke commissarissen naar huis kunnen sturen. “Het parlement kan dan als een teckel om de broek van de eurocommissarissen gaan hangen. Als je zoiets niet doet, winnen de mensen die langs de zijlijn alleen maar zeggen wat er allemaal slecht is aan Europa, zonder verantwoordelijkheid te nemen: de populisten.” NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. BIG DATA DE OPLOSSING: Een hele trits onderzoeken moet de WW-fraude van arbeidsmigranten oplossen, zo kondigde minister Wouter Koolmees (Sociale Zaken, D66) gisteren in een debat met de Kamer aan. Nieuwsuur onthulde recent dat met name Polen kort in Nederland werken, via een tussenpersoon melden ontslagen te zijn en vervolgens terug in eigen land een Nederlandse werkloosheidsuitkering ontvangen. Maandag begint uitkeringsinstantie UWV met een bigdataonderzoek , waarbij ze in de WW-bestanden gaat zoeken naar patronen die wijzen op fraude. Bijvoorbeeld dat iemand zes maanden werkt, vervolgens drie maanden WW ontvangt en dan weer gaat werken. Woonadressen worden gecontroleerd, tussenpersonen geregistreerd en werkgevers gevraagd waarom een werknemer is vertrokken. Een regel die de Kamer in 2006 juist afschafte, terwijl tegelijkertijd op het UWV bezuinigd werd. BIG DATA HET PROBLEEM: De toegang tot persoonsgegevens is bij de Belastingdienst juist te groot. In het kader van fraudebestrijding worden daar allerlei data van belastingplichtigen aan elkaar gekoppeld. Maar omdat de fiscus niet bijhoudt welke gegevens door medewerkers worden opgevraagd, kan deze niet garanderen dat gevoelige persoonsgegevens veilig zijn. Dit blijkt uit een brief van directeur-generaal Jaap Uijlenbroek van de Belastingdienst aan de Autoriteit Persoonsgegevens die in handen is van Trouw . Betere bescherming van gegevens is volgens Uijlenbroek “ technisch niet mogelijk ”. Ook bij de toegang die politie en justitie hebben tot de ip-adressen en telefoonnummers van klanten van alle Nederlandse telecom- en internetproviders gaat van alles mis . Regels zijn onduidelijk, informatie wordt te lang bewaard en er is te weinig controle op wie er toegang tot heeft. WERKDRUK: Dat oppositiepartijen hun zin krijgen en het kabinet het vrijgekomen dividendgeld aan lerarensalarissen gaat besteden, is bijzonder onwaarschijnlijk. Wel heeft Onderwijsminister Arie Slob een paar miljoen extra in zijn begroting gevonden om meer zij-instromende leraren te subsidiëren en zo de werkdruk op scholen te verlagen. De regeling was zo succesvol dat het subsidiegeld al bijna op was. Tekorten aan verpleegkundigen in academische ziekenhuizen maken dat vooral de intensive care, spoedeisende hulp en operatiekamers patiënten moeten weigeren, blijkt uit een inventarisatie van NRC. Wachtlijsten groeien en dat kan levens kosten . BEELDREGIE: Geen rij dikke auto’s met chauffeur bij het Catshuis, maar aanvoer in taxibusjes. Geen groepsfoto met de premier. Mark Rutte gaf gisteren bij zijn ontmoeting met zestien topcommissarissen van grote bedrijven een voorbeeld van beeldregie. En hij adviseerde de topmannen om vaker en beter in de media uit te leggen waar hun bedrijven mee bezig zijn (in plaats van alleen in diezelfde media te verschijnen om politici verwijten te maken ). “Wij zullen proberen meer tijd te investeren in gesprekken en discussies met de samenleving”, beloofde Jan Hommen van Ahold Delhaize. QUOTE VAN DE DAG: “In de marine had ik minder moeite om als vrouw mee te komen.” Ex-Kamerlid Wassila Hachchi heeft zich weer als lid van D66 gemeld nu Alexander Pechtold leider-af is en wil “ minder masculien leiderschap ” in de partij, zegt ze in de Volkskrant .
</doc>
<doc id="864" genre="news" gender="?">
Wie maakt  de gaafste levende machientjes?
 Synthetische biologie Op iGem, eind oktober in Boston, strijden 371 studententeams met elkaar, waaronder zes Nederlandse. Ze maken bijzondere levende cellen. Het eiwit doet „nog niet helemaal” wat ze willen – Rianne Prins (23) uit Groningen formuleert het voorzichtig. Haar teamgenoot Jacques Hille (25) vult aan: „Nog helemaal niet . Maar we hebben nog even, dus we blijven optimistisch.” Hille en Prins hebben samen met tien teamgenoten een gist ontworpen die cellulose afbreekt en uiteindelijk zorgt voor de productie van styreen, een organische verbinding die wordt gebruikt voor de productie van plastic. Hun team doet namens Rijksuniversiteit Groningen mee aan iGEM, een jaarlijkse internationale wedstrijd voor studententeams. iGEM staat voor ‘International Genetically Engineered Machine Competition’. Het doel is dat de teams met behulp van synthetische biologie levende cellen nieuwe eigenschappen geven. Vier van de Nederlandse teams ontmoet ik eind september op de Uithof in Utrecht, ruim een maand voor de ‘iGEM-jamboree’ in Boston , waar van 25 tot 28 oktober alle 371 deelnemende teams van over de hele wereld samenkomen en de winnaars bekend worden gemaakt. Bij synthetische biologie worden compleet nieuwe genen ontworpen Synthetische biologie bestaat al sinds de jaren zeventig. Het vakgebied lijkt op genetische modificatie, met het verschil dat niet alleen het DNA van bestaande organismen wordt aangepast, maar dat ook compleet nieuwe genen en gencombinaties worden ontworpen. Synthetisch biologen omschrijven zichzelf vaak als ingenieurs. In plaats van in te zoomen op een detail binnen de moleculaire biologie, denken ze grootschaliger: hoe kun je die nieuwe genen en gencombinaties inbouwen in een ‘levend systeem’ (bijvoorbeeld een bacteriële of dierlijke cel) zodat er een werkend geheel ontstaat? Synthetisch biologen werken met ‘BioBricks’: genetische bouwstenen die als een soort Lego-blokjes te combineren zijn. De iGEM-competitie helpt bij het ontwikkelen van nieuwe varianten, maar in de praktijk blijft het een hele stap om zo’n BioBrick in te passen in een levend systeem. Zo verscheen er in 2015 een artikel in het Journal of Biological Engineering van onderzoekers die BioBricks in zes stammen van de bacterie Escherichia coli inbouwden, en ontdekten dat elke stam heel anders reageerde. Dat laat zien hoe lastig het is om te voorspellen wat een BioBrick voor effect zal hebben. Sander Keij (22) van het Eindhovense team: „Bij iGEM krijgen alle teams in principe als basis Escherichia coli. Daar voegen we BioBricks aan toe, zodat er nieuwe functies ontstaan. We gebruiken de bacterie als transportmiddel voor onze BioBricks, we passen geen bestaande processen aan. Wil je dat wel doen, dan vindt er veel meer interactie plaats met de levende cel. Dan wordt het veel ingewikkelder.” Bacteriële cellen zijn relatief eenvoudig om mee te werken. Maaike de Jong uit het Leidse team: „Bacteriën beschikken over plasmiden, cirkelvormige strengen DNA. Die plasmiden kun je openknippen en er dan een BioBrick tussenzetten.” Net als bij genetische modificatie gebeurt het knippen en plakken met behulp van enzymen. De Jong: „Een van de methoden die daarvoor gebruikt kan worden is CRISPR-cas9, waarover je de laatste tijd zoveel hoort, maar er zijn ook andere enzymen die het knip- en plakwerk kunnen verrichten.” Alle BioBricks die ooit ontworpen zijn, tienduizenden in totaal, staan in een openbare database, stuk voor stuk voorzien van naam, genenvolgorde en functie. Laurens ter Haar van het Leidse team: „Een deel van die BioBricks komt voort uit eerdere iGEM-projecten. Ze zijn niet allemaal even goed, dus sommige kunnen nog wel wat verbeteringen gebruiken. Om kans te maken op een gouden medaille moet je als iGEM-team onder andere een verbeterde BioBrick produceren.” Is zo’n databank niet heel makkelijk te hacken? De Jong: „Je kunt er als buitenstaander wel in, maar het is heel moeilijk navigeren. We hebben het met het RIVM wel gehad over mogelijk misbruik van onze BioBricks, maar zij schatten het biosecurity -risico niet zo hoog in. Daarvoor is het net allemaal te ingewikkeld. Dat het online staat, betekent nog niet dat je de bouwstenen zo makkelijk in elkaar kunt zetten. Het is niet zomaar wat simpel knip-en-plakwerk. Een terrorist die kwaad in de zin heeft, zal waarschijnlijk zoeken naar makkelijkere manieren.” Prins: „Je mag niet zomaar iets gevaarlijks ontwerpen. Er zijn ook wel manieren om het te controleren. Onze gist heeft bijvoorbeeld een bepaald aminozuur nodig om te groeien. Het is daarvan afhankelijk, en kan niet zomaar vrij in de natuur groeien.” Dit jaar doen aan iGEM zes Nederlandse teams mee: Groningen, Leiden, Utrecht, Eindhoven, Rotterdam en Delft. Het Groningse team wil plasticproductie duurzamer maken door in plaats van aardolie een gistcel te gebruiken die uit afval – bijvoorbeeld oud papier – de juiste grondstoffen kan produceren. Het Leidse team ontwikkelde een methode om met kleuren de soorten stress die bacteriën ondervinden in kaart brengen, om zo te helpen bij de ontwikkeling van nieuwe antibacteriële middelen. Door stress kunnen de ziekteverwekkers niet goed functioneren en worden ze onschadelijk. Het Utrechtse team heeft een biosensor ontwikkeld om medicijnresten in water mee op te sporen, op basis van de bacterie Escherichia coli . Een oplichtend signaal geeft aan waar en hoe sterk de vervuiling is. Het team uit Eindhoven heeft een ‘levende pleister’ gemaakt: een hydrogel met bacteriën die een eiwit produceren dat ziekteverwekkers te lijf gaat. Het eiwit is vooral geschikt om staphylokokken te vernietigen, die vaak infecties veroorzaken bij ziekenhuispatienten. Het Rotterdamse team heeft een koolstofmonoxide-detector van bacteriën ontwikkeld. Koolstofmonoxide-detectoren die in de industrie gebruikt worden, maken nauwelijks onderscheid tussen koolstofmonoxide en waterstof. Waterstofgas is een bijproduct dat vaak voorkomt, en dus wordt regelmatig een vals alarm gegeven. De Rotterdamse uitvinding moet dat voorkomen. Het team uit Delft heeft een methode ontwikkeld om genetische doping te herkennen, om misbruik van synthetische biologie in de sportwereld te voorkomen. Zulke doping is sinds 2003 verboden in de sportwereld. De studenten worden vanuit iGEM juist ook gestimuleerd om erover na te denken hoe ze veilige BioBricks maken. De Jong: „Je moet goed kunnen uitleggen waar je mee bezig bent, dat is ook een onderdeel van iGEM. We hebben ook op publieke events gestaan en met mensen gesproken over synthetische biologie. De meeste mensen vinden het prima zolang het in het lab gebeurt, maar als je het over het modificeren van voedsel hebt, bijvoorbeeld, dan vinden ze het plotseling niets meer.” Marjolein ten Dam (21) van het Utrechtse team: „Bij de meeste BioBricks is wel een soort kill switch ingebouwd, zodat ze buiten de gecontroleerde omgeving van het lab niet zonder meer werken.” Synthetische biologie wordt ook al met succes in het echt toegepast, benadrukken de teams – bijvoorbeeld voor de productie van artemisinine, een medicijn tegen malaria. Heel veel eerdere iGEM-projecten zijn nooit afgerond. Daarom baseren veel teams hun creatie op die van hun voorgangers. Dat wordt vanuit iGEM ook gestimuleerd, vertelt Sander Keij (22) van het Eindhovense team, dat een ‘levende pleister’ heeft gemaakt die helpt bij wondgenezing (zie inzet). „De competitie is veel meer dan alleen labwerk. Het gaat ook over samenwerking. Je moet sponsoren werven, voor crowdfunding zorgen. Je wordt bijvoorbeeld ook beoordeeld op hoe je website eruitziet. Die multidisciplinariteit maakt het juist zo leuk, elk team bestaat uit studenten van verschillende richtingen – biologie, economie, scheikunde, communicatie…” Studiepunten krijgen de studenten er niet voor. De teams zijn in februari begonnen met het project. Keij: „De hele zomer zijn we er vrijwel fulltime mee bezig geweest. Buiten was het bloedheet, maar dan was het in het lab lekker koel.” De andere teams knikken instemmend. Khadija Ahmiane (22) van het Utrechtse team, dat een biosensor heeft ontwikkeld om medicijnresten in water mee op te sporen: „Het is een hoop trial and error . Er gaat altijd van alles fout, wat je bedacht hebt werkt niet altijd. Het blijft een levend systeem waar je in werkt.” Ten Dam (21): „Het gaat ook best traag. Wachten tot de bacteriën gegroeid zijn, wachten of er wat gebeurt…” Keij: „Je hebt een reageerbuisje waarin je wat vloeistoffen bij elkaar gooit. Als de BioBrick in de bacterie zit, zie je eerst niets gebeuren, maar na een paar dagen wachten kun je met bijvoorbeeld fluorescentie aantonen dat het werkt – áls je geluk hebt.” Prins: „Het leuke is dat we al door verschillende bedrijven worden benaderd die de potentie zien van ons product, en die ook met ons meedenken. Zo krijgen we bijvoorbeeld cellulose aangeleverd van een bedrijf dat wc-papier recyclet, en zijn we in gesprek met een speelgoedfabrikant die interesse heeft in ons eindproduct.” Drie keer heeft een Nederlands team de iGEM-competitie tot nu toe gewonnen, vertelt Hille. „In 2012 won Groningen met een BioBrick die ervoor zorgde dat vlees blauw kleurt zodra het gaat rotten. Het leukste zijn zulke projecten, die je ook echt in het dagelijks leven kunt toepassen.” „Je ziet de laatste jaren wel echt progressie binnen de synthetische biologie”, zegt Ahmiane. „Denk aan kweekvlees en regeneratieve geneeskunde. Het is mooi om daar via iGEM een klein beetje aan te kunnen bijdragen.” Prins: „Het is belangrijk om na te denken waar we heen willen met de synthetische biologie. Het is mooi om from scratch een bacteriële cel op te bouwen, heel minimalistisch, met zo min mogelijk onderdelen… Maar menselijke cellen zijn veel complexer. De synthetische mens is nog niet in zicht.”
</doc>
<doc id="865" genre="news" gender="?">
'Canvas is te belangrijk voor de democratie om er slordig mee om  te gaan'
 dS Weekblad begint zaterdag waar het ophield voor Reinhilde Weyns. Ze zat in de auto. Het was een avond in november, allang donker, ze was op weg naar huis, een leeg huis, ze had geen haast, het was een lange dag geweest, niet langer dan anders wel, alle dagen waren lang, maar zo zat ze dus rustig achter het stuur toen ze het voelde, niet te miskennen. Ze voelde hoe ze niets voelde, plots was er Niets meer. Ze had haar nog nooit eerder gezien, maar ze herkende de leegte. Zaterdag leest u het volledige artikel. Hieronder vindt u alvast een voorproefje. ‘Hier valt niet aan te ontkomen’, dat wist ze. Reinhilde Weyns, de vrouw die nooit ziek was, hoefde het verdict niet af te wachten om het te kennen. Ze aarzelde niet om het laatste besluit te nemen in haar functie: die functie vrijgeven. Ze was Canvasnetmanager af. En toen moest het allemaal nog beginnen. ‘Spectaculairder was het niet’, zegt ze. ‘De scène was niet dramatisch, ik ben niet “ingestort”. Er was alleen die plotse verpletterende duidelijkheid: hier houdt het op.’ Ze vertelt het tien maanden later met zelfverzekerd gebruik van de verleden tijd. Want het is voorbij. Niet het balanceren, dat blijft, dat voorkomt het vallen. ‘Maar wel dat zwart waarvan je niet weet of dat ooit nog wegtrekt.’ Dat is voorbij. Reinhilde Weyns is graag gezien. Dat valt op. Over haar geen onvertogen woord. ‘Als ze verkiesbaar was, ik stemde voor haar’, vat regisseur Marc Didden het, die met haar, en voor haar, heeft gewerkt. Natuurlijk lacht ze. ‘Maar ik denk dat ik inderdaad weinig vijanden heb.’ Dat is een krachttoer voor iemand die zo lang een sleutelpositie had in de deinende wereld van televisie. Het heeft ermee te maken dat ze prachtig nee kan zeggen. Haar afwijzingen waren aanmoedigingen. Naar verluidt weigerde ze soms voorstellen met zoveel inspiratie dat de makers nog de dag zelf aan een nieuw begonnen. ‘Omdat ik mij gewoon toeliet te voelen wat zij voelden, denk ik. Ik bleef me altijd bewust van de kwetsbaarheid waarmee mensen een idee kwamen voorleggen. Mijn aanpak was die van de zachtaardige duidelijkheid. Mijn empathie heb ik nooit gewantrouwd, ook niet in mijn manier van leiding geven. Ik weet dat mijn stijl daarin afwijkt van wat managerslectuur doorgaans aanbeveelt. Maar creativiteit aansturen, is dan ook met weinig vergelijkbaar. Ik was de buffer tussen de makers en het management. Tussen al wat creatief was en alles wat becijferd werd.’ ‘Dat is elke leidinggevende positie. Jij geeft, jij luistert, jij lost op. Van jouw kracht wordt uitgegaan, naar jouw welbevinden wordt niet gepolst. Dat vind ik ook normaal, dat is de deal, dat weet je zodra je ja zegt tegen zo’n functie.’ ‘Omdat ik wist wat een complexe en veeleisende job dat is. Buitenstaanders kunnen niet anders dan dat onderschatten. Als adjunct wist ik wél glashelder waar ik aan toe zou zijn. Eerst was ik adjunct van Jan Stevens, dan van Marc Coenen, en later van Paul Peyskens. Ik heb drie netmanagers versleten. (lacht) Ik kreeg de vraag toen Paul onverwachts wegviel en de zender in een identiteitscrisis zat, ik wist dat het geen walk in the park zou worden. Maar misschien net daarom heb ik ja gezegd, denk ik.’ ‘Dat klinkt natuurlijk te heroïsch, in elk geval te kil. Ik kende het vak door en door, ook de VRT, ik ben er aangekomen in de vroege jaren 80, ik heb ook als woordvoerder gewerkt, ik kende het huis vanbinnen en vanbuiten. Ik wist waar elke valkuil zat, ik had een goed contact met de makers, de sfeer was fragiel op Canvas, omzichtigheid was nodig, en dus was ik gewoon de meest logische optie. Canvas lag me te na aan het hart om dat niet op te nemen. Canvas was, en is nog altijd, veel te belangrijk om er slordig mee om te gaan.’ ‘Voor de samenleving. Voor de democratie. Ik aarzel niet om dat te zeggen. Als je mij vraagt wat mij gedreven heeft door mijn hele parcours, dan moet ik finaal naar grote woorden grijpen. Waarom ik deed wat ik deed? Om de wereld beter te maken, punt andere lijn. Canvas vrijwaart een unieke ruimte, zeker als je het internationeel bekijkt, die mensen uitdaagt verder te kijken, naar andere stemmen te luisteren, andere perspectieven te zien.’ Zaterdag leest u dS Weekblad het volledige interview met Reinhilde Weyns. Over de liefde en over verdriet. Over de zoektocht en het zelfinzicht. Over de toekomst. ‘Ik kon zelfs niet lezen. Ik die nooit zonder boek was. Er kwam niets binnen, al zeker geen schoonheid.’
</doc>
<doc id="866" genre="news" gender="?">
Is energiedrank een verslavend middel?
 Verslaving  Verslaafd aan energiedrank? De GGZ ziet het weinig. Jongeren die veel gebruiken, hebben vaak meer problemen, zegt de jeugdarts. „Bij regelmatig gebruik kan een verslaving aan cafeïne optreden’, staat op de website van Youz over energy drinks . Youz is onderdeel van Antez, een Rotterdamse instelling voor geestelijke gezondheidszorg, en helpt jongeren met een verslaving. Energiedrankjes staan hier in hetzelfde rijtje als alcohol, cannabis en gamen. Erbij staat een verontrustend lijstje risico’s en gevolgen voor de gezondheid, zoals „concentratieproblemen, vermoeidheid, lichte depressie en vitamine-B-tekort”. De GGZ-instelling ziet Red Bull, Monster of oppepdrankjes onder winkelmerken dus als verslavende middelen. Ze zitten in blikjes of shotjes, ze bevatten cafeïne, taurine en suiker en ze beloven dat ze je ‘vleugels geven’. Maar is energiedrank echt verslavend, zoals wiet of drank? Woordvoerder Koen Burgerhout van Youz begint met een relativering. „We krijgen die jongeren heel incidenteel binnen. Een handjevol in de afgelopen twee jaar”, zegt hij. Maar bij dat handjevol, dat soms wel tien halveliterblikken pepdrank per dag wegklokte, waren de problemen wel fors. „Door langdurig excessief gebruik zijn die jongeren ernstig ontregeld. Ze waren hyperactief en tegelijkertijd doodmoe door slaapgebrek, met schooluitval en problematische thuissituaties tot gevolg. Die ouders wisten op enig moment ook niet meer wat ze ermee moesten.” Het verband met de stevige inname van energiedrank legden ze thuis niet direct. Dat gebeurde pas toen de problemen te groot werden en de jongeren of hun ouders hulp zochten. Die incidentele gevallen worden bij Youz op een vergelijkbare manier behandeld als een alcohol- of cannabisverslaving, legt Burgerhout uit. „Detox en stabilisatie” in jargon. Dus: eerst stoppen en ontgiften – met milde afkickklachten als hoofdpijn en onrust tot gevolg – en soms hulp van medicijnen. En daarna in balans zien te komen zonder ‘middelen’. Je leefstijl veranderen, de oorzaken van je verslaving achterhalen. Ulco Schuurmans, forensisch arts en jeugdarts bij GGD Hart voor Brabant, herinnert zich twee jongens die waren opgepakt en in de cel zaten. „Die ene dronk een kratje energiedrank per dag en hij vroeg of hij die op cel ook kon krijgen, anders zou hij hartritmestoornissen krijgen”, vertelt Schuurmans. Het is hem misschien zo goed bijgebleven omdat hij het maar zelden ziet, jongeren die zoveel ‘pepsap’ drinken dat ze ziek worden als ze het niet krijgen. Alles waar je niet zonder kunt, zou je een verslaving kunnen noemen. Maakt dat energiedrank tot een verslavend middel? „Mensen zeggen dat ze verslaafd zijn aan chocola, aan tv-series, aan kopen. Ja, op die manier kun je ook verslaafd zijn aan de energiedrankjes”, zegt voedingswetenschapper Martijn Katan. Hij is bepaald geen lobbyist van de frisdrankindustrie; Katan toonde eerder het verband aan tussen frisdrank en obesitas, maar bij de vermeende gevaren van energiedrankjes plaatst hij wel kanttekeningen. „Soms zijn er berichten over mensen die een hartstilstand kregen van energiedrankjes, maar dat is dan meestal in Amerika, waar je van die shotjes met enorme doses cafeïne hebt. Eén blikje Red Bull staat gelijk aan een kop slappe koffie. Om je daar een vergiftiging aan te drinken moet je met een krat op de wc gaan zitten en achter elkaar doordrinken.” Ook over de onthoudingsverschijnselen maakt Katan zich niet al te veel zorgen. „Wanneer je gewend bent veel koffie te drinken, kan je barstende koppijn krijgen als je ermee stopt. Dat geldt net zo voor energiedrank als je die ineens laat staan. Maar de afkickverschijnselen zijn niet te vergelijken met een delirium. Als je het afpakt, hoef je echt niet 112 te bellen.” Ook jeugdarts Schuurmans vindt verslaving niet het goede woord voor een stevige dagelijks inname van energiedrankjes – al is het niet zonder risico’s. „Obesitas, een slecht eetpatroon, is risico nummer één van drankjes met zoveel suiker. En als je het drinkt om de manco’s in je eigen functioneren te dichten, is dat ook niet goed. Die oppeppertjes putten je alleen maar uit, met als gevolg dat je er nog maar eentje neemt, en zo maar door. En uiteindelijk raakt ook je dag-nachtritme verstoord”, zegt Schuurmans. Maar is het schadelijk? „Hartproblemen of andere fysieke klachten zie ik in de praktijk niet.” Verslavend durft ook Jitse van Dijk, sociaal-medisch onderzoeker in Groningen, energiedrankjes nog niet te noemen. „Maar het gedrag zit er wel tegenaan.” Wat hij vaststelt na onderzoek onder bijna 9.000 (weliswaar Slowaakse) tieners: er loopt een pad tussen de consumptie van energiedrank en verminderde schoolprestaties en computergebruik. De jongeren uit het onderzoek die energiedrankjes dronken, hadden meer gezondheids-, gedrags- en schoolproblemen dan jongeren die ze niet dronken. Van Dijk: „Wie veel achter computer zit, doet dat tot diep in de nacht, wordt dan slaperig, neemt energiedrank en gaat weer door. En de volgende dag op school heb je het weer nodig om bij de les te blijven. Het gewenste effect wordt niet bereikt, maar dat gevoel heb je dan wel.” Of zoals Schuurmans zegt: „Die drankjes horen bij het hele gedrag. Het zijn vaak jongeren die meerdere problemen hebben, die ze gebruiken.” Voor jongeren die bij Youz komen, maakt het niet uit of energiedrank aan de definitie van verslavend voldoet. Burgerhout: „Zij zijn door excessief gebruik in de problemen gekomen en hebben hulp nodig. Daarom benoemen en behandelen we het als een verslaving. Het gaat erom dat je leert omgaan met het leven zonder middelen.” Bij de Spar naast station Amsterdam Sloterdijk kun je er niet omheen. De energiedrankjes staan goed in het zicht bij de ingang, en ook de koelkast is ermee gevuld. Scholieren halen hier hun lunch, af en toe met een energiedrankje erbij. Voor sommigen is dat niet het eerste van die dag. „Ik heb er vandaag al vijftien op”, zegt Omar Marghich (18), een blikje energy drink in de hand. Gemiddeld drinkt hij er acht per week, „dus dit is wel een uitzondering”, vertelt de student business management aan de Tio-hogeschool. „Het hangt van de dag af.” Marghich neemt de energiedrankjes vooral als hij erg moe is, zoals vandaag, of als hij waterpijp gaat roken in een shisha lounge. Hij vindt niet dat hij verslaafd is, en lichamelijk heeft hij nergens last van. „Als ik wil slapen, dan slaap ik.” Weet hij ook wat er in de blikjes zit? „Veel suiker, en iets wat je wakker houdt.” „Er zit sowieso cafeïne in”, zegt Mustafa Aidin (16). Ook hij heeft net bij de Spar een blikje gehaald. Gemiddeld doet hij dat zes keer per week, en niet per se omdat hij er energie van krijgt. „Het is heel lekker én goedkoop”, zegt hij. Lichamelijk heeft hij er geen last van. Ook slapen gaat goed, zegt hij, zelfs als hij kort tevoren nog een blikje drinkt. „Het lijkt wel alsof ik dan nog beter slaap.” Niet iedereen is enthousiast over de drankjes. „Als ik alleen al de geur van Red Bull ruik, denk ik al: nee”, zegt Paola Leijssen (19). De scholier van het Barlaeus Gymnasium heeft nog nooit een energiedrankje geprobeerd. „Het zit niet in mijn systeem, en ik heb er dan ook geen behoefte aan. Bovendien: het is ongezond.” Haar vriendin Emma Heijdeman (18) vult aan: „Er zit veel te veel suiker in en er heerst een nogal armoedige sfeer omheen. Ik heb het ook helemaal niet nodig, ik heb al genoeg energie!” Ali Yso (17), mbo-student business management, denkt ook dat het drankje niet veel goeds bevat. Hij drinkt sporadisch een blikje, maar vindt het helemaal niet zo lekker. Waarom hij het dan toch af en toe drinkt, kan hij niet zo goed uitleggen. „Voor de smaak?”
</doc>
<doc id="867" genre="news" gender="?">
Een korte cursus voor wie door de bieren het bos niet ziet
 Smaak Als je het lekker vindt, is het goed. Maar hoe ontdek je welk bier bij jou past? Zeven vragen om je op weg te helpen. Nederland maakt én drinkt steeds meer speciaalbier. Daarom besteedt NRC in een serie artikelen speciale aandacht aan het Nederlandse speciaalbier. 1. De wederopstanding van de Nederlandse biercultuur 2. De ware bierfan wordt niet dronken 3. Hoe ontdek je welk bier bij jou past? Zeven vragen om je op weg te helpen 4. Nederlands beste biermaker is een jongen in een schipperstrui 5. De 40 smakelijkste Nederlandse bieren ‘Eerst even een kalibreerbiertje”, zegt Henri Reuchlin. „Zie het als een soort stemvork, het zet de smaak even in balans.” Het is vrijdagochtend, nog voor tienen. „Halverwege de ochtend werken je smaakpapillen het best.” Reuchlin is medeoprichter van StiBON bieropleidingen, hij schrijft over bier, hij is biersommelier maar hij is geen brouwer. „Brouwen is 90 procent schoonmaken, ik haat schoonmaken.” Aan de keukentafel vertelt hij over bier voor mensen die niets over speciaalbier weten, die gesprekken over IPA en stout, hoppig en moutig aanstellerij vinden, of die gewoon door de bieren het bos niet zien. Maar die wel willen weten wat lekker is. „Ik kan het kort houden. Als je het lekker vindt, is het goed”, zegt Reuchlin, die vooral niet nuffig over bier wil doen. Maar dat is te makkelijk. Wat kies je als je bij de slijter of in de supermarkt staat? Waar moet je op letten? Hoe kom je erachter welk bier bij jou past? „Als je wilt weten wat je proeft, moet je eerst weten hoe het gemaakt wordt”, zegt Reuchlin. En hij begint aan zijn crash college. Bier is: water, graan en hop. Veel meer hoeft het niet te zijn. In Duitsland is dat zelfs bij wet vastgelegd. Bier mag volgens het Reinheitsgebot alleen bier heten als het gemaakt is van water, graan en hop. Reuchlin legt uit hoe tijdens het ‘mouten’ enzymen ontstaan die het zetmeel in de granen (tarwe of gerst) omzetten in suikers. „De granen gaan in bad en daarna in de sauna, waar ze ontkiemen. Bij het ontkiemen komen enzymen vrij die zetmeel in vergistbare suikers omzetten. Als de enzymen gevormd zijn, wordt het graan geföhnd. Dat drogen geeft kleur en smaak. Hoe langer je droogt, hoe donkerder, hoe meer het een getoaste smaak krijgt. Zo maak je mout.” Reuchlin pakt er een doos bij met kleine blikjes, van een kleine mouterij. De lichte graankorrels smaken naar biscuitjes, de donkere chocolade-achtig. Maar er zit ook een graan bij met de naam ‘maple smoke’, en dat inderdaad een rooksmaakje heeft. Hoe donkerder de mout, hoe getoaster de smaak Nu begint het. De brouwer maakt een beslag van gemalen mout en water. De enzymen gaan weer ‘aan’, zetmeel wordt omgezet in suiker. Dat wat overblijft als de vliesjes (bierbostel, ontzettend eiwitrijk veevoer) gescheiden zijn van de heldere vloeistof heet wort. „ Het wort. Niet de wort. En ook niet het wordt, zoals de spellingchecker wil.” Bij het wort gaat hop. Reuchlin loopt de tuin in. „Weet je hoe hop eruitziet? Kijk, komt uit de hennepfamilie.” Hij plukt een groen belletje van een klimplant. Het vettige poeder tussen de blaadjes (lupinekorrels) geeft aan bier alle mogelijke variaties van bitterheid en kruidigheid. Zo heeft ook de gist, die suikers in alcohol en koolzuur omzet, ongelooflijk veel effect op de smaak, zegt Reuchlin. „Het Belgische gistprofiel geeft een aroma van geel fruit, terwijl de Duitse vergisting een moutiger smaak geeft, minder uitgesproken.” Tijdens de vergisting wordt suiker omgezet in koolzuur en alcohol. Een trend is, zegt Reuchlin, om na het vergisten extra hop toe te voegen om zo nog meer smaken te creëren. India pale ale (IPA, zeg: ai pie ee) is zo’n populaire, hoppige bierstijl. De gevorderde proever zal in kruidigige, groene smaken Europees hop herkennen. Citrus en dennenhars associëren ze met Amerikaans hop, en exotisch fruit wijst naar het zuidelijk halfrond. Gist maakt dat je (soms) kunt proeven waar je bier vandaan komt. Geen alcohol drinken, is het advies van de Gezondheidsraad. En als je wel drinkt: maximaal één glas per dag. Alcohol is niet gezond. In dat licht is het niet verbazingwekkend dat de consumptie van alcoholvrij bier toeneemt. Kleine Nederlandse brouwers, zoals Vandestreek en Kompaan, springen in op die trend. Vandestreek heeft nu zelfs een non-alcoholisch bockbier. 0.0 wordt in Nederland alleen door grote brouwers gemaakt. Craftbrouwers hebben die dure technieken niet in huis, zij mogen hun bier alcoholarm of non-alcoholisch noemen zolang er minder in zit dan 0,5 procent. In een standaardglas bier van 25 cl met 5 procent alcohol zit 10 gram alcohol – evenveel als in een standaardglas wijn of een jeneverglaasje. Een glas pils bevat 115 kcal. De alcoholpercentages in speciaalbier lopen sterk uiteen. Speciaalbier heeft de naam nogal zwaar te zijn. Dat hoeft niet, maar het kan wel. Er zijn stouts van 3,8 maar ook van 14 procent. Er zijn zelfs bieren met 40 procent alcolhol – al gaat het dan meestal om een gimmick. Pils is gemaakt om van door te kunnen drinken. Maar veel speciaalbieren lenen zich daar niet voor. Voor de kater maakt het overigens niet uit welk bier je drinkt. Als je geen kater wilt, moet je geen alcohol drinken. Alle alcohol is even slecht. Kenners hebben het vaak over ondergistend en bovengistend bier. Als het vergisten langzaam gaat, bij lage temperaturen, zakt de gist naar de bodem van de ketel en krijg je „cleane, frisse doordrinkers”. Snellere vergisting bij hogere temperaturen maakt dat de gist naar de oppervlakte drijft en dat geeft meer aroma’s, maakt bier fruitig en bloemig. Het kalibreerbiertje waarmee we de smaak nivelleren is een pilsner van het Zuid-Afrikaanse Cape Brewing Company. Heerlijk, helder CBC. Pils is dus bier, maar bier hoeft geen pils te zijn. „Eerst even een misverstand uit de wereld helpen. Donker bier is niet per definitie zwaar. En zwaar bier is niet synoniem voor meer alcohol.” We beginnen met Weizen, tarwebier, waarvan de kruidige geur naar bananensnoepjes neigt. In witbier proef je citrus en koriander. „En het mondgevoel van witbier is minder fluwelig.” Witbier heet overigens niet zo omdat het licht is, de naam komt van weit (wheat), wat tarwe bekent. Aan de hand van Wir weissen es nicht – brouwers zijn dol op woordgrapjes – legt Reuchlin uit dat je soms twee smaken in één fles kunt proeven. Het is gegist ‘op de fles’, het bier dat onderuit de fles komt heeft daardoor een veel geconcentreerdere smaak. „Je kunt er ook een experiment mee doen. Schenk driekwart van de fles voorzichtig in een glas, schudt de fles, en schenk de rest met de gist in een ander glas. Dat heeft een heel andere smaak.” Dan trekt Reuchlin een blikje Guinness stout open. Het ziet eruit als koffie. Je denkt: zwaar! heftig! Het ruikt en proeft naar koffie en toch is de smaak verrassend ‘dun’. Het bewijs dat donker niet zwaar hoeft te zijn. „Niet gek dus dat Ieren er zoveel van drinken.” Donker bier hoeft niet zwaar te zijn. Hoe vaker je proeft , hoe beter je smaken kunt onderscheiden. Smaken die in werkelijkheid overigens vaak geuren zijn. Een beginner zal hooguit iets van ‘leer’ of ‘vruchten’ proeven. In eerste instantie kom je misschien niet verder dan ‘vreemd’, als je langer en vaker proeft herken je chemisch of muf, rood fruit of kruiden of zelfs zuivel. En als je echt goed kunt proeven kun je nog specifieker zijn: kersen, rozemarijn, nagellak, nat karton of boter. Binnen vijf categorieën kun je negentig smaken benoemen , als je op les bent geweest bij StiBON bieropleidingen. Van cornflakes tot kattepis, en van afvoerputje tot anijs – goede en slechte, bedoelde en onbedoelde smaken allemaal in één cirkeldiagram. Soms zijn die smaken het resultaat van toevoegingen, soms het gevolg van een chemische reactie tijdens het brouwproces: alles geeft smaak. Schrik niet als in een biercafé iemand over marsepein of tutti frutti begint. Er zit heus geen snoepgoed in je bier. Het is maar taal. De taal van bierkenners. Drie flesjes Torpah, ‘30’, ‘60’ en ‘90’ komen op tafel. Die cijfers zeggen de leek niets, maar verwijzen naar de mate van bitterheid. Hoe hoger hoe bitterder. Het zijn ‘single hops’: gemaakt van één soort hop. De eerste, Torpah 30, is van een Nieuw-Zeelandse hop en is fruitig, zoals in passievrucht of mango. De ‘60’ is al steviger, het is een Franse hop die doet denken aan mos, tijm, rozemarijn. „Aardser”, noemt Reuchlin het. Voor het derde bier, nummer 90, is een Amerikaanse hop gebruikt. Het is duidelijk het bitterste, en het smaakt harsiger dan de andere twee. Hop kortom, geeft bitterheid en smaakcomplexiteit. Henri Reuchlin maakt twee flesjes Zundert trapistenbier open. Eentje heeft hij even in de vriezer gelegd, het andere is een graad of 12. Bij het koude bier vervliegen minder aroma’s en als je minder ruikt proef je ook minder. Dat dit bier karamel-achtig, kruidig en zwoel is, met een wat bittere nasmaak, komt het best tot zijn recht bij ongeveer 12 graden. Reuchlin heeft een tip voor wie de ideale serveertemperatuur niet kan vinden: neem het alcoholpercentage om de temperatuur te bepalen. Nu het toch over temperatuur gaat: laat je bier niet in de auto of voor het raam staan. Zet bier meteen donker en koud. Vooral hoppig bier is snel verpest. Het krijgt dan een kartonsmaak. Temperatuur en licht zijn dus belangrijk voor houdbaarheid en smaak. Vroeger was waarschijnlijk alle bier zuur. Het vergisten werd aan de lucht overgelaten, waardoor het resultaat moeilijk te sturen was. Nu kan zuur bier nog steeds betekenen: mislukt. Maar er zijn ook brouwers die bewust een ‘zuur’ bier maken. En dan noemen ze het vaak rins of tart (in het Engels). Als het zuur bedoeld is, is er niets mis mee, laat Reuchlin proeven aan de hand van een Boon Oude Geuze. „Dit is een acquired taste , niet iedereen vindt het meteen lekker.” Dat zal vast, maar als je van cider houdt, of van natuurwijn, is zuur bier niet zo’n shock, dan is het zelfs overrompelend lekker. Oké, nog een toegift. Om te laten zien wat voor idioots ze allemaal bedenken. Reuchlin laat een Romeinse trappist proeven, Tre Fontane. „Want Italianen hebben nauwelijks een biercultuur maar zijn wel meester in smaak.” Toen hij dit voor het eerst proefde kostte het moeite de smaak thuis te brengen – zo subtiel, zo knap gedaan. „Kun je raden wat het is?” Jeetje…is het laurier? Drop? „Bijna! Eucalyptus! Dat verzin je toch niet?” Conclusie: als je het lekker vindt, is het goed.
</doc>
<doc id="868" genre="news" gender="?">
Bulgaarse onderzoeksjournalist vermoord
 De 30-jarige Victoria Marinova deed onderzoek naar fraude met EU-fondsen. Het is nog onduidelijk of haar dood iets te maken heeft met haar werk. De 30-jarige Bulgaarse journalist Victoria Marinova is vermoord in de stad Ruse, meldt de openbaar aanklager zondag. Ze werkte bij de lokale televisiezender TVN en deed onder meer onderzoek naar fraude met EU-fondsen. Het is nog niet duidelijk of de dood van Marinova iets te maken heeft met haar werk als journalist. Haar laatste verslag ging over de arrestatie van twee journalisten die onderzoek deden naar de vernietiging van documenten over corruptie met Europese aanbestedingen. Volgens lokale media zou ze zijn verkracht, mishandeld en gewurgd. Haar lichaam werd zaterdagmiddag gevonden in een park in de noord-Bulgaarse stad door een voorbijganger. Haar persoonlijke spullen zouden grotendeels verdwenen zijn. “Alle versies” van de moord worden onderzocht, zeiden de openbaar aanklager en de politie zondag tijdens een persconferentie. Politiebronnen vertelden AFP dat de misdaad niet direct iets te maken leek te hebben met het werk van Marinova. Het is de derde keer in een jaar dat een journalist vermoord is in een EU-lidstaat. In februari werd de Slowaakse onderzoeksjournalist Jan Kuciak samen met zijn partner doodgeschoten. Hij deed onderzoek naar belastingfraude en maffianetwerken. En in oktober vorig jaar werd op Malta onderzoeksjournalist Daphne Caruana Galizia gedood door een aanslag met een autobom. Zij schreef jarenlang over corruptie in de politiek en de zakenwereld van Malta en werkte mee aan het onderzoeksjournalistieke project Panama Papers. Bulgarije stond dit jaar op plek 111 van 180 van de jaarlijkse persvrijheid-index van persorganisatie Reporters Sans Frontières (RSF). Dat is lager dan alle andere EU-lidstaten. Volgens RSF is het aantal bedreigingen en aanvallen op journalisten in Bulgarije de laatste maanden geïntensiveerd. Ook komt corruptie en samenspanning tussen media, politici en oligarchen er vaak voor. De dood van Marinova wordt sterk veroordeeld door onder meer de Europese vereniging van journalisten. 
</doc>
<doc id="869" genre="news" gender="?">
‘Wij ouders blijven over, als niemand anders schuldig is aan de dood van onze dochter’
 Zwembaddrama Salam (9) uit Syrië verdronk tijdens schoolzwemmen. Haar ouders vragen: wordt hierbij iedere betrokkene verontschuldigd? Jumana Hamada (40) opent de voordeur op de derde etage van haar portiekflat in Rhenen. Zachte hand, warme blik. Op haar arm zit Sila, een vrolijk meisje van dertien maanden oud. Binnen spelen Lamis (8) en Jamal (10). Haar man Naser (44) komt tien minuten later binnen, terug van zijn werk als schilder van huizen en kantoren. In de woonkamer hangen twee grote foto’s. Salam in een grijze trui, voor een achtergrond van zonnebloemen, afgedrukt op canvas. De laatste schoolfoto. Aan de andere muur heeft Salam haar haren los. Ze draagt een blauwe trui. Ze willen het hebben over schuld. Woensdag dient het hoger beroep in de rechtszaak over de dood van Salam in 2015. Haar vierde zwemles, ze was negen jaar en zat in groep 5. Ze kon niet zwemmen en sprak geen Nederlands. Ze had net een lange reis vanuit het Syrische Damascus achter de rug. Een vrouw die baantjes ging zwemmen, vond haar na het schoolzwemmen op de bodem. Verdronken. Haar klasgenoten stonden al buiten met hun kleren aan. Toen de juf ging tellen, merkte ze dat er iemand ontbrak. Dood door schuld, oordeelde de rechter vorig jaar. Als de drie zwemleraren beter op Salam hadden gelet, had dit ongeluk voorkomen kunnen worden. Ze kregen zestig uur taakstraf – de helft van wat de officier had geëist. Twee onderwijzers werden vrijgesproken. Ze waren niet op de hoogte van de protocollen. Daarin stond dat ook zij tijdens de zwemles op de kinderen moeten letten. Die uitspraak voelde onlogisch, zegt Naser. De rechter noemde ook de school verantwoordelijk voor de dood van Salam, maar strafte alleen de zwemleraren. „Alsof ze het onderwijs wilde beschermen. Terwijl het onderwijs juist de kinderen zou moeten beschermen.” Op de salontafel staan koekjes en thee. Advocaat Bert van Engelen zit erbij. Een vriendin van de familie vertaalt. Naser en Jumana praten in etappes, zin voor zin, zodat de tolk kan vertalen. Naser: „Als iedereen wordt vrijgesproken, wie blijft er dan over? Mijn gezin en ik. Dan voelt het alsof wij schuldig zijn. Wij zijn naar dit land gekomen, wij hebben haar hier naar school gebracht. Ik heb haar aan de juf toevertrouwd.” Jumana: „Ik ben twee keer bij de juf geweest om te vertellen dat Salam niet kon zwemmen. Ze was nog nooit in een zwembad geweest. Ik heb dat in het Engels gezegd, de juf kon goed Engels. Zo communiceerde ze met Salam. Maar ze heeft haar niet in het Engels verteld dat ze niet in het diepe mocht. Dat neem ik haar kwalijk.” Naser: „De docenten, de zwemleraren, ze wisten dat Salam de taal niet sprak, ze wisten dat ze niet kon zwemmen. Maar ze hebben haar niets uitgelegd. Dat is schandalig.” Volgens het Openbaar Ministerie en de rechter is Salam tijdens het vrijzwemmen in de laatste vijf minuten van de les naar het diepe gegaan, waar ze onopgemerkt verdronk. De badjuffen die toezicht hielden, wisten dat twee kinderen niet konden zwemmen – maar niet precies wie. De badmeester had dat niet doorgegeven. Niemand lette specifiek op Salam. De zwemleraren voeren in het hoger beroep een ander scenario aan. Salam zou tijdens het douchen, na het schoolzwemmen, stiekem naar het zwembad zijn teruggegaan. Toen waren niet de zwemleraren, maar de onderwijzers verantwoordelijk. De vrijspraak van de onderwijzers is definitief, omdat de officier niet tegen de uitspraak in beroep is gegaan. Haar ouders geloven daar niets van. Hun dochter had haar haarspeldjes nog in toen ze werd gevonden, die ze altijd uitdeed bij het douchen. Na de eerste zwemlessen was ze thuisgekomen met los haar. Jumana: „Onze dochter is niet alleen verdronken, ze is aan haar lot overgelaten. Ze is niet langs een rivier gelopen en erin gevallen. Ze was aan het zwemmen tussen veertig andere kinderen en vijf leraren. Als ik daaraan denk, dan word ik gek.” Naser: „Ons kind heeft een kwartier in het zwembad gelegen. Intussen is het zwembad schoongemaakt, haar klasgenoten hebben zich aangekleed. Ze is door een recreant gevonden. Dit betekent dat niemand bezig was met haar veiligheid.” Het OM overweegt ook de school en het zwembad te vervolgen, op verzoek van de advocaat van de ouders. „Er is niet goed samengewerkt tussen de school en het zwembad”, zegt Jumana. „De juf is niet ingelicht over het protocol door de directeur; de directeur verwees naar de oud-directeur. Dat geeft aan dat de organisatie chaotisch was. In mijn ogen kan dat niet.” Naser: „Ze waren met andere dingen bezig dan veiligheid. Ik kreeg mails dat haar zwempak niet goed was. We waren hier pas net en wisten niet hoe mensen in Nederland zwemmen. Ik heb geld moeten lenen voor een nieuw badpak. Daarna verdronk ze.” Jumana: „Als ze Salam hadden zien trappelen in het diepe bad, dan hadden ze haar kunnen redden. Maar waar waren ze? Die vijf minuten waarin ze is verdronken, dat was de verantwoordelijkheid van het zwembad. Daarna werd het de verantwoordelijkheid van de school. Ze werd pas gemist toen alle kinderen buiten waren. De juf stuurde een kindje naar binnen om haar te zoeken bij de kleedkamers. Toen die haar niet kon vinden, stuurde ze een ander kind. Pas daarna ging ze zelf kijken.” Ze is haar vertrouwen in het onderwijs voor een deel verloren, zegt ze. „Dat is heel erg. Ik ben angstig en daardoor bang dat mijn andere kinderen iets overkomt. Mijn hoofd kan niet verteren dat ze Salam niet hebben kunnen beschermen terwijl er zo veel mensen omheen stonden.” Dat het OM besloot de zwemleraren en docenten strafrechtelijk te vervolgen – en niet de school of het zwembad – leidde tot veel onrust. Een van de aangeklaagde leraren kwam ziek thuis te zitten. De zwemleraren ervoeren de mislukte reanimatie van Salam als traumatisch. Het onderwijs maakte zich zorgen over de gevolgen voor buitenschoolse activiteiten: zouden ouders bijvoorbeeld nog mee willen met schoolreisjes? Sommige scholen zijn door de zaak met schoolzwemmen gestopt. Begrijpen ze die zorgen van scholen? Zij: „Mijn kind is overleden.” Hij: „Het is niet zo dat ik wraak wil nemen. Maar ik vind dat het land hiervan moet leren. Als niemand straf krijgt, dan gaat iedereen weer over tot de orde van de dag. Ik wil dat er recht wordt gedaan aan het leven van mijn dochter.” Het steekt hem dat tot nu toe school noch zwembad civielrechtelijke aansprakelijkheid heeft willen erkennen. „Alsof ze maling hebben aan de situatie”, zegt Naser. „We hadden geld betaald voor de zwemlessen van onze kinderen, 60 euro. Na de dood van Salam heb ik gebeld om te vragen of ik het terug mocht hebben. Dat wilden ze niet.” „Twee dagen na de dood van Salam is hier iemand van het zwembad geweest”, zegt Jumana. „Ik herinner me er niets meer van. De directeur van de school is ook een paar keer geweest, de onderwijzers en zwemleraren heb ik nooit gesproken.” Lamis en Jamal hebben het schooljaar afgemaakt en zijn toen naar een andere school gegaan. „Psychisch was het te zwaar voor ons dat wij de juf en haar klasgenoten nog zagen lopen, terwijl Salam er niet meer is. „Iedere seconde gaat Salam dood, zo beleven we dat. Mijn dochter zei laatst: als ik de leeftijd van Salam bereik, dan ga ik ook dood.” De moskee regelde de begrafenis van Salam. Daar lag ze ook opgebaard. Haar broertje en zusje hebben haar tot verdriet van Naser en Jumana niet meer gezien. „We waren overstuur, we wisten niet hoe dingen gaan in Nederland. Alles ging zo snel. We hoorden dat het tot kosten zou leiden als Salam thuis zou worden opgebaard en het kwam niet in ons op dat de kinderen in de moskee afscheid konden nemen van hun zusje. Ze vragen er nog steeds om.” Sila werd vorig jaar te vroeg geboren, met een afwijking aan haar hart, zonder schildklier, met een hazenlip. Ze lag een half jaar in het ziekenhuis met Jumana, droeg een zuurstofapparaat, werd verschillende keren geopereerd. De dokters hebben geen erfelijke aandoening kunnen vinden. Jumana geeft zichzelf de schuld. „Mijn lijden had effect op de baby in mijn buik. Ik voel me schuldig tegenover haar, ik lig er wakker van. Door mij is zij ziek geboren.” Naser: „Een kind verliezen is moeilijk te accepteren. De pijn blijf je beleven. Mijn vrouw huilt nog veel. Het minste wat kan gebeuren, is dat de school en het zwembad schuld erkennen.” De advocaten van de zwemleraren willen voorafgaand aan het hoger beroep niet inhoudelijk op de zaak ingaan. Het verwijt dat de zwemleraren en juf niet duidelijk tegen Salam hebben gezegd dat ze niet in het diepe mocht, noemen zij onterecht . „In de aangifte van de ouders hebben zij zelf aangegeven dat Salam wist dat zij niet in het diepe mocht zwemmen.”
</doc>
<doc id="870" genre="news" gender="?">
BREAKING. CD&V en Open VLD bereiken princiepsakkoord
  Merelbeke - CD en Open VLD hebben een akkoord om Merelbeke de volgende zes jaar te besturen. SP.A, de huidige coalitiepartner, en Groen, de grootste winnaar van de verkiezingen, reageren zeer ontgoocheld. Open VLD vergadert op dit moment over coalitiedeelname. CD en Open VLD, die nu nog een meerderheid vormen met SP.A, kwamen als winnaars uit de verkiezingsuitslag. CD ging er 1,3 procent op vooruit tot 27,1 procent, en Open VLD groeide zelfs 5 procent, tot 26,8 procent. De twee partijen gingen de nacht in om te onderhandelen, maar makkelijk was dat niet. Het verschil tussen de beide partijen bedroeg volgens de officiële resultaten amper 64 stemmen. Na moeizame onderhandelingen bereikten de twee partijen een princiepsakkoord. "Vanavond leggen we dat voor aan het bestuur en de mandatarissen", zegt Egbert Lachaert (Open VLD). "Daarin liggen de verdeling van de mandaten in grote lijnen vast en ook de kwestie van het burgemeesterschap." Wie burgemeester wordt volgens dat akkoord, wil Lachaert nog niet kwijt. "Dat zal wellicht een groot discussiepunt zijn. Maar ik ga niet op onze vergadering vooruitlopen." Lachaert had zondagavond gezegd dat hijzelf en Filip Thienpont (CD) elk drie jaar burgemeester zouden kunnen zijn, maar CD eiste het volledige burgemeesterschap op. Toch is het nog niet helemaal zeker of de Open VLD-afdeling het princiepsakkoord goedkeurt. "Ook de piste van samenwerking met Groen komt op tafel, en daar zullen sommige van onze bestuursleden voorstander van zijn. Maar over alles zal gediscussieerd worden." Groen, dat allicht opnieuw als grootste winnaar in de oppositie zal belanden, is teleurgesteld. "Men heeft ons zelfs niet uitgenodigd voor een verkennend gesprek, dat is de grootste ontgoocheling", zegt Stefaan Van Hecke. "Het signaal van de kiezer was nochtans duidelijk." Van Hecke bekijkt nog altijd de mogelijkheid om een hertelling te vragen, omdat de partij volgens haar eigen berekeningen amper vijf stemmen tekortkwam voor een zevende zetel. "Deze week gaan we daarover beslissen, maar het zal geen invloed hebben op de coalitievorming. De uitspraak over en het eventuele resultaat van een hertelling zal pas bekend zijn nadat de nieuwe coalitie al is gevormd. "Het is duidelijk dat de kiezer onze thema's belangrijk vindt. Dat CD en Open VLD willen besturen zonder ons, dat is politiek. Maar dat ze niet eens naar ons willen luisteren, ontgoochelt mij enorm. De twee partjen hadden zich dus de facto aan elkaar vastgeklonken. Maar zeg nooit nooit. Zes jaar geleden wisten we ook niet of we ons resultaat van vijf zetels zouden kunnen verbeteren en het is toch gelukt. Ik blijf strijdvaardig en we gaan er weer met volle goesting tegenaan."  LEES OOK. LEES OOK.
</doc>
<doc id="871" genre="news" gender="?">
‘Israël keert ons de rug toe, terwijl wij alles geven’
 Ethiopische migranten  Duizenden Joden uit Ethiopië wachten al jaren op de door Jeruzalem beloofde familiehereniging in Israël. Sefi Tegenia (23) woont met haar ouders en zeven broers en zussen in Rishon LeZion, een kuststad onder Tel Aviv. Een broer komt het appartement binnen in een uniform van de luchtmacht. Op een foto aan de muur omhelst haar jongste zusje in Israëlisch legeruniform haar moeder. „Wij geven Israël alles, maar het keert ons de rug toe”, zegt Tegenia. Haar twee andere zussen wachten al jaren in Ethiopië tot ze ook naar Israël mogen komen – vergeefs. In Israël wonen zo’n 130.000 Ethiopische Joden. De meesten kwam in de jaren ‘80 en begin ‘90 naar Israël, op de vlucht voor hongersnoden en burgeroorlog. Israël organiseerde enkele spectaculaire reddingsoperaties om Ethiopische Joden uit vluchtelingenkampen in Soedan te redden, waaronder een fictief duikoord gerund door de Mossad, de geheime dienst. Maar toen de migratie begin 21ste eeuw werd beperkt, bleef een groep van zo’n 9.000 Joden achter in Ethiopië, hoewel ze naaste familieleden in Israël hebben. Vorige maand kondigde de Israëlische regering na een jarenlange lobby aan een groep van duizend mensen uit Ethiopië naar Israël te halen. Dat is veel te weinig, zeggen hun familieleden. Deze week voeren ze voor de zoveelste keer actie bij de Knesset, het Israëlische parlement. „Toen ik twee was, verhuisden we vanuit ons dorp naar de hoofdstad Addis Abeba zodat we hier konden komen, mijn ouders hadden hun grond verkocht”, vertelt Sefi Tegenia. „Israël was altijd een droom voor ons. We stelden ons de plaatjes van Jeruzalem voor.” In 2006 was het eindelijk zover. In plaats van in Jeruzalem kwam het gezin in een migrantencentrum in het noorden terecht, maar Tegenia leerde de taal en raakte langzamerhand gewend. Er was alleen één probleem: twee van haar zussen waren niet meegekomen, omdat ze getrouwd waren en een aparte procedure zouden moeten volgen. „Er was ons beloofd dat ze snel zouden kunnen komen”, zegt Tegenia. Bijna dertien jaar later heeft ze hen nog niet in levenden lijve teruggezien. In 2015 hadden Tegenia en haar lotgenoten even hoop. De regering beloofde de achtduizend achterblijvers te helpen en liet twee jaar later een eerste groep van zo’n 1.300 mensen naar Israël komen. Hoewel die belofte in de jaren erna door Israëlische politici werd herhaald, verloopt het proces traag. Omdat de voorouders van de Falash Mura, zoals de laatste achtergebleven Joodse gemeenschap in Ethiopië wordt genoemd, zich in de 19de en 20ste eeuw al dan niet onder dwang tot het christendom bekeerden, hebben zij niet automatisch het recht naar Israël te emigreren. Volgens de Joodse wet voldoen ze niet aan alle voorwaarden om als Joods te worden beschouwd. Tegenia groeide in Ethiopië in een Joods gezin op, met joodse scholen en tradities, maar moest bij aankomst in Israël tot haar verbazing een formele bekering ondergaan. Volgens de verscheurde families heeft de houding van de overheid niet met procedures en budgetten, maar met racisme te maken. „Europese Joden smeken ze om te immigreren, wij moeten hen smeken om te mogen immigreren”, zegt Sefi Tegenia. „Als ik een andere huidskleur had, hoefde ik niet te strijden met de regering om mijn zussen hier te krijgen. In Ethiopië worden we anders behandeld omdat we Joods zijn, hier omdat we Ethiopisch zijn.” Ethiopiërs behoren in Israël tot de socio-economische onderklasse; de werkloosheid onder Ethiopische Joden is hoog en het opleidingsniveau laag. Tegenia kijkt naar haar dochtertje Priel (3) dat door de kamer rent. Haar zussen in Ethiopië hebben ieder intussen drie kinderen. „Ik ren ’s avonds na mijn werk naar huis om mijn dochtertje te zien”, zegt Tegenia. „Ik moet er niet aan denken hoe het is om je kinderen dertien jaar niet te zien.” Het hele gesprek heeft Sefi Tegenia vragen van Hebreeuws naar Amharisch vertaald voor haar moeder, die in een traditionele groene jurk naast haar op de bank zit. Maar de vraag of ze haar dochters en kleinkinderen nog denkt te zien, begrijpt moeder Tadelo direct. Ze barst in tranen uit. „Als we dit hadden geweten, waren we hier nooit gekomen”, zegt haar dochter. Volgens de Israëlische wet van terugkeer hebben mensen met één Joodse grootouder het recht naar Israël te migreren. Hoewel Israël in 1977 het recht op terugkeer voor Ethiopische Joodse gemeenschappen erkende, geldt dit niet automatisch voor de Falash Mura, wier voorouders zich tot het christendom bekeerden. De Falash Mura is niet de enige groep waarvan de Joodsheid wordt betwist . Momenteel zijn in Israël zo’n 350.000 mensen die wegens hun voorouders wél recht hebben op immigratie, maar die niet Joods zijn volgens de Joodse wet. Daardoor vallen ze tussen wal en schip en komen ze in de problemen als ze bijvoorbeeld willen trouwen.
</doc>
<doc id="872" genre="news" gender="?">
‘Elke minuut vinden er dertig kindhuwelijken plaats’
 Dat zei de vicepremier van België in een video die werd getoond tijdens RTL Late Night. Alexander De Croo, de vicepremier van België, zat onlangs aan tafel bij Twan Huys in RTL Late Night ter promotie van zijn boek De eeuw van de vrouw . De Croo heeft een video gemaakt waarin hij onder meer spreekt over de achtergestelde positie van vrouwen in de wereld. Die blijkt volgens hem uit het grote aantal kindhuwelijken dat wereldwijd plaatsvindt. „Elke minuut vinden er dertig kindhuwelijken plaats”, zegt hij in het filmpje, dat deels in het programma werd uitgezonden. Tom Meulenbergs, de woordvoerder van de vicepremier, stuurt NRC een digitale versie van het boek. „Elke dag vinden 41.000 kindhuwelijken plaats”, schrijft De Croo. „Dat zijn elk jaar 15 miljoen meisjes.” Volgens de woordvoerder van de premier komen die cijfers van Unicef. „De internationale ngo Girls Not Brides, voorgezeten door Mabel van Oranje, spreekt over één meisje elke twee seconden”, zegt Meulenbergs in een reactie. Eerst een snelle berekening: 41.000 huwelijken per dag, zoals De Croo in zijn boek schrijft, zijn 28,47 huwelijken per minuut. Maar Girls Not Brides, een ngo die als doel heeft om kindhuwelijken uit te bannen, zou volgens het antwoord van Meulenbergs spreken van „een meisje elke twee seconden”. Dertig per minuut dus. Op de site van Girls Not Brides, komen we een pagina tegen waarop staat dat er ieder jaar 15 miljoen meisjes onder de 18 trouwen. „ Nearly one every two seconds ”, staat er om precies te zijn. Bijna, dus niet helemaal. Als we bellen met de ngo in Londen, blijkt dat die cijfers inmiddels zijn gedaald. „Nieuwe data van Unicef uit maart laten zien dat er niet 15 miljoen maar 12 miljoen kindhuwelijken plaatsvinden”, laat directeur Lakshmi Sundaram weten, oftewel 23 kindhuwelijken per minuut. Het gaat vaak om meisjes met een laag opleidingsniveau die uit arme gezinnen komen, in rurale gebieden wonen. De meeste van hen wonen in West-Afrika en in Zuid-Azië. De daling heeft volgens Girls Not Brides te maken met verschillende factoren. In Ethiopië worden kindhuwelijken door overheidsbeleid afgekeurd. Net zoals De Croo in het boek schrijft, is toegang tot onderwijs op verschillende plekken verbeterd, wat ook vaak leidt tot minder kindhuwelijken. We bellen ter controle met Save the Children, een organisatie die zich ook sterk maakt voor de rechten van de kinderen. „Wij komen uit op twintig kindhuwelijken per minuut”, zegt woordvoerder Valerie Kierkels in een reactie. De woordvoerder van De Croo laat weten de cijfers nog even voorgelegd te hebben aan deskundigen. „Zij geven ook aan dat de problematiek van kindhuwelijken sowieso een fenomeen is dat vaak verdoken plaatsvindt”, zegt hij. „De cijfers die circuleren trachten dit zo goed en zo kwaad mogelijk te vatten en te kwantificeren. De minister baseerde zich tijdens het schrijven van het boek eind 2017 op de cijfers die toen beschikbaar waren.” Ook wil de woordvoerder benadrukken dat Girls not Brides wel degelijk „ 1 girl every 2 seconds ” heeft gehanteerd. „Het is pas na het nieuwe rapport in 2018 dat dit werd genuanceerd tot nearly .” De vicepremier van België, Alexander De Croo, zei in de talkshow RTL Late Night dat er elke minuut dertig kindhuwelijken plaatsvinden. Dat cijfer is oud, inmiddels lijkt het er meer op dat er 23 kindhuwelijken plaatsvinden per minuut. Wij beoordelen deze stelling als grotendeels waar. Correctie (15 oktober 2018): In een eerdere versie van dit artikel was de conclusie per abuis ‘onwaar’. Dit is aangepast in ‘grotendeels waar’.
</doc>
<doc id="873" genre="news" gender="?">
Vloerverwarming voor spekgladde brug
 Utrecht - De gemeente Utrecht trekt 200.000 euro uit voor de aanleg van vloerverwarming op de Dafne Schippersbrug over het Amsterdam Rijnkanaal. De brug van amper 1,5 jaar oud blijkt na nachtvorst spekglad. D66-raadslid Susanne Schilderman wil opheldering over de kosten: „Waarom is de aanleg niet direct goed gegaan is de grote vraag.” Aannemer Klaassen Groep hamerde bij de bouw al op het belang van vloerverwarming, omdat de steile moderne brug anders bij koud, nat weer glad zou worden door ijzel of sneeuw. De gemeente vond dit echter te duur en hoopte dat strooizout voldoende zou werken. Dat bleek ijdele hoop. De totale kosten voor de aanleg van de brug tussen Oog in Al en Leidsche Rijn waren 25 miljoen euro, inclusief de sloop en nieuwbouw van de scholen aan de voet van de brug. Toch bleek bij de eerste nachtvorst dat mensen massaal onderuit gingen op het gladde wegdek, vooral op het aanrijdstuk aan de kant van Oog in Al. Strooien zou te laat gebeuren en zelfs met zout op het wegdek bleven het fietspad en voetpad glad. D66 stelde vorig jaar daarom vragen aan voormalig wethouder Geldof over of de brug wel ’winterproof’ was. „We gaan de temperatuur monitoren, meer strooien en onderzoek doen”, was toen het antwoord. Uit het onderzoek van TNO wat volgde bleek dat het wegdek in orde was en ’voldoende stroef’. Wel moesten fietsers uitkijken bij bochten aan het begin van de brug. Toch gaat de brug nu alsnog 2,5 week dicht voor de aanleg van elektrische verwarming op het fiets- en voetpad. „De strepen op het wegdek werden toch glad in de winter. Dat komt niet alleen door een lage temperatuur, maar heeft ook te maken met windrichting en vochtigheid. Daardoor is het lastig te bepalen wanneer er precies gestrooid moet worden”, aldus de gemeente. Raadslid Schilderman wil dat de onderste steen boven komt. „De gemeente betaalt nu de aanpassing. Ik wil weten waarom bij de aanbesteding niet direct gekeken werd naar een brug die niet glad zou zijn in de winter. We hopen ook dat deze winter blijkt dat de brug daadwerkelijk minder glad is. Het belangrijkste is namelijk dat je veilig kunt fietsen over de brug.” Gemiddeld rijden er dagelijks 3600 fietsers over de brug, bij de aanleg werd gehoopt op 7000 per dag. De brug is tot en met 5 november afgesloten. Fietsers moeten omrijden via de Hoge Weidebrug of De Meernbrug. 
</doc>
<doc id="874" genre="news" gender="?">
‘Ik speel mijn rol altijd met de tranen over mijn gezicht’
 Naomi van der Linden  Pas één musicalrol had ze gedaan toen Naomi van der Linden werd gecast voor de hoofdrol in The Color Purple . Na eerder een maand in Amsterdam, gaat de musical nu op tournee. „Het vergt veel van me, maar het is een grote eer om Celie te spelen.” Naomi van der Linden twijfelde geen moment: de rol van Celie in The Color Purple moest zij hebben. „Dit wil ik! Er zijn niet veel hoofdrollen voor zwarte vrouwen.” Of het zou lukken was onzeker: tot dan toe had ze in kleinere voorstellingen gespeeld en een bescheiden rol gehad in de musical Amandla! Mandela . Toch deed ze auditie, en ze werd het. Dit voorjaar speelde Naomi van der Linden (1990) Celie in een ‘pop-uptheater’ in de Amsterdamse NDSM-loods, vanaf oktober gaat de musical het land in. The Color Purple is gebaseerd op de roman van Alice Walker uit 1982. Steven Spielberg maakte in 1985 een filmbewerking en twintig jaar later ging de musical in première op Broadway. Nu staat de eerste Nederlandse versie op de planken. Van der Linden speelt hierin de jonge Celie, die opgroeit in Georgia aan het begin van de vorige eeuw. Ze wordt misbruikt en mishandeld, maar door de sterke vrouwen om haar heen leert ze voor zichzelf opkomen. Uiteindelijk lukt het haar om zich aan alle terreur te ontworstelen. Van een schuchter meisje ontwikkelt ze zich tot een zelfverzekerde, onafhankelijke vrouw. „Het is een eer om haar te mogen spelen.” En? Hoe bevalt het leven als musicalster? Van der Linden lacht: „Musicalster!” Dan vervolgt ze serieus: „Thema’s als identiteit en de ander zijn altijd belangrijk voor me geweest. Daar ging mijn voorstelling Moederland [over de Zambiaanse wortels van haar moeder, red.] ook over. Waar kom je vandaan? Hoe ziet de ander je? The Color Purple heeft een historisch kader, maar gaat ook over iemand die haar identiteit probeert te bepalen. Voor Celie is dat een zoektocht. Ze heeft zoveel te verduren: geweld, misbruik - hoe vind je dan de kracht in jezelf? Daar bestaat geen standaardantwoord op.” Wat is het antwoord van Celie op die vraag? „Zij zegt: ‘Ik mag er zijn als mens. Het is goed hoe ik ben, hoe ik in het leven sta als zwarte vrouw, als moeder. Ik ben er. Dit is het.’ Celie leert mij dat je je eigen pad kan bepalen.” Je hebt veel aan je stem gewerkt omdat je nog weinig zangervaring had. Ben je tevreden? „Je stem is een instrument. Als je gitaar speelt en elke dag oefent, gaan loopjes en solo’s steeds sneller. Ik ben vocaal zeker gegroeid, maar voel dat ik op zo’n tachtig procent zit van wat mijn stem kan. Daarom volg ik nog steeds zangles en sport ik veel. Alles om er voor te zorgen dat het publiek in Groningen en Limburg straks mijn stem op honderd procent te horen krijgt. „Je krijgt niet vaak de kans om op de toppen van je kunnen te presteren. Daarom wil ik dit volledig aangaan. Dat verdient deze rol, het verhaal én het publiek. „Ik neem de tijd om te groeien. Toen ik bij de Musical Sing-a-Long op de Uitmarkt stond, had ik opeens een orkest van tachtig man en een extra koor achter me. Toen heb ik wel even teruggedacht aan mijn eerste televisieoptreden bij Tijd voor MAX en hoe ik mezelf sindsdien heb ontwikkeld.’ Is die ontwikkeling ook terug te zien in het personage? „Als 28-jarige speel ik een meisje van veertien en een vrouw van veertig. Dat is een grote boog. In de voorstellingen ben ik blijven zoeken naar hoe ik zo jong mogelijk kan lijken en steeds volwassener wordt. Door mijn stem lager te laten klinken bijvoorbeeld, of door heel relaxt te praten. Ik ben op zoek gegaan naar de uitersten, heb veel uitgeprobeerd.” ‘The Color Purple’ is een succesroman van de Amerikaanse auteur Alice Walker uit 1982. Het boek werd bekroond met een National Book Award en leverde Walker, als eerste zwarte vrouw, de Pulitzer Prize op. In 1985 verscheen een filmbewerking van Steven Spielberg. Met haar hoofdrol won Whoopi Goldberg een Goldon Globe en ook Oprah Winfrey speelde een rol. Hoewel Spielbergs film een publiekssucces was, werd geen van de elf nominaties een Oscar. De musical ging in 2005 in première op Broadway. Onder anderen Quincy Jones en Oprah Winfrey waren de producenten. Na een drie jaar Broadway toerde de musical diverse malen door de Verenigde Staten. In 2013 kwam ‘The Color Purple’ naar Londen. De Nederlandse vertaling is van Koen van Dijk, die ook de regie doet. ‘The Color Purple’ gaat over de Afro-Amerikaanse Celie . Haar leven wordt gedomineerd door huiselijk geweld, incest en racisme. Met hulp van de sterke vrouwen om haar heen, zoals schoonzusje Sofia en zangeres Shug Avery, ontwikkelt zij zich ondanks alles toch tot een onafhankelijke, sterke vrouw. „Verder…,” ze zwijgt even en denkt na, „ The Color Purple gaat over relaties tussen man en vrouw, maar ook over de liefde tussen twee vrouwen. We hebben gekeken, waar die liefde precies in zit. Hoe groeit dat en hoe uit dat zich? Waar is het vriendschap en wanneer wordt het een liefdesrelatie?” Je speelde ruim een maand in de NDSM-loods. Hoe was het toen het pop-uptheater zijn deuren sloot? „Heel raar. Het was de afsluiting van een bijzondere periode uit mijn leven. Na een dag of twee ben ik nog eens gaan kijken op de NDSM-werf. De tribune was afgebouwd, alle containers waren verdwenen. It was gone. Een week later was er een technofeest op de plek waar wij de voorstelling hadden gespeeld.” De eerste Nederlandse versie van de musical The Color Purple werd enthousiast ontvangen: recensenten roemden het nieuwe talent dat de hoofdrol speelde. Theaterkrant omschreef haar als „de ontdekking van de avond” . Van der Linden vindt de lof „een kers op een hele grote slagroomtaart”. Meer nog dan door de recensies voelt ze zich gevleid door de respons van het publiek. „De reacties uit de zaal zijn voor mij het hoogtepunt.” You go, girl! klonk het dan. Vanaf het toneel zag ze hoe vrouwen, zakdoekjes aan elkaar doorgaven. Iedere avond gingen ze naar de foyer om na te praten met het publiek. Waarom is dat contact zo belangrijk voor je? „De actrice die Celie op Broadway speelt, zei in een interview dat zij pas aan het einde van de voorstelling ziet, wie er in de zaal zit. Dat vind ik onvoorstelbaar. Ik ben het gewend om vertellend te spelen en wil op dezelfde manier contact maken als toen ik nog in kleinere zalen speelde. Ik sta niet voor mezelf op het toneel, maar wil iets vertellen. „Theater is de plek om samen iets te ervaren. Je zet je telefoon uit en hoeft even niet aan morgen te denken, niet ‘shit, ik moet mijn belasting nog doen’ of ‘ik had mijn moeder nog even moeten bellen’. Je gunt jezelf een gezamenlijke ervaring en mag twee uur wegdwalen, geraakt worden en uiteindelijk weer terugkeren bij jezelf. „Een zwarte vrouw vertelde me, dat dit de eerste keer was, dat ze zich in iemand op het podium kon herkennen. De voorstelling inspireerde haar om zelf kleding te gaan maken. Daar gaat het voor mij om: theater kan je aan het denken zetten over je eigen leven.” Toen ik de voorstelling zag, leken ook de acteurs geëmotioneerd bij het slotapplaus. „We voelen allemaal erg de noodzaak om dit verhaal te vertellen. Er heerst een grote saamhorigheid in de groep, we zijn echt een soort familie geworden. „Ik geloof er heilig in dat je als acteur geraakt mag worden; het moet alleen niet privé worden. Ik speel mijn rol altijd met de tranen over mijn gezicht. Die emotie mag er zijn. Het vergt veel van me, maar het blijft wel een rol. Het is geen therapie waarin ik elke avond mijn emoties aan het verwerken ben.” Na een vakantie in Brazilië was je vorige maand, na lange tijd, weer even Celie. Hoe was dat? „Ik moest echt weer in de Celie-stand komen. Heel gek. Ik sta nu rechtop en voel me goed. Opeens moesten mijn schouders weer omlaag en moest ik mijn hoofd laten hangen. Fysiek was ik het niet meer gewend om zo klein te zijn. Toch heb ik veel zin om dit verhaal in het hele land te vertellen. Liever vandaag dan morgen!”
</doc>
<doc id="875" genre="news" gender="?">
Columnist Asha ten Broeke: ‘Ik heb het recht om blij te zijn met mijn omvang’
 Lunchinterview Asha ten Broeke (35) , columniste, is de fatshaming die dikke mensen ten deel valt zat. „Het grootste probleem van overgewicht is het stigma.” Asha ten Broeke (35) zou eigenlijk haar bek moeten houden. Hoezo dat? Nou, vanwege alles. Ik bedoel: ze is vrouw, en dan ook nog een zonder lang haar en make-up. Ze is dik, om niet te zeggen obees. Ze is ziek. Dat staat weliswaar los van haar overgewicht, maar toch. Even kijken, wat nog meer… O ja, ze is provinciaals, ze groeide op in Groningen, en woont nu in Overijssel. En verder is ze links, zo links dat ze bijna van het politieke spectrum dondert. Dus als zij in haar tweewekelijks column in een landelijke krant ( de Volkskrant ) weer eens een mening heeft, laten we zeggen over Syrië, of #MeToo of over iets onschuldigs als Goudse kaas, dan valt te verwachten dat er reacties komen. Grote, dikke lafbek . Zuur feministisch gedrocht. Je zou je hond nog niet op Asha zetten. Daar vráágt ze om. Toch? Nu komt ze weer met een boek vol meningen, en dat noemt ze ‘Calm. The. Fuck. Down.’ Klinkt ook niet speciaal vriendelijk, maar misschien heeft ze daar een reden voor. Eind september schreef de vette zure linkse sneugleuf een column waarvan de tranen je in de ogen springen. „Ik was 11 toen ik in mijn dagboek schreef: ‘Ik wil niet dik zijn. Waarom ben ik zo’n vies vet varken.’” Zo gaat ze leeftijd voor leeftijd af. 14 jaar: Hoera, ze is even iets minder dik. Haar ouders scheiden en ze kan niet eten van verdriet. 18 jaar: Het kan haar niks meer schelen hoe dik ze is. Ze is verkracht, een laag vet zal haar beschermen. 24 jaar: De verloskundige vindt haar een onverantwoordelijke, want te dikke moeder. 25 jaar: de hypotheek valt duurder uit, wegens haar gewicht. 29 tot 32 jaar: ze is ernstig ziek. De dokter zegt: ‘Heb je al geprobeerd af te vallen?’ Inmiddels is vastgesteld dat ze de ziekte van Sjögren heeft, een auto-immuunziekte die ontstekingen veroorzaakt, bij haar (onder andere) in de nieren. Dikzijn is heerlijk, het is grandioos Haar omvang, haar gewicht, haar vetrollen en kwabben bepalen hoe er over haar wordt gesproken en gedacht. „Als ik werd gepest als kind, dan was het daarmee.” Zo was het op de kleuterschool, en zo is het nu nog steeds. Wie dik is, moet zich gedeisd houden. Wie ergens wat van wil vinden, moet eerst afvallen. En doe je dat niet, dan heb je wat uit te leggen. Asha ten Broeke is na 35 jaar zwaarlijvigheid goed klaar met fatshaming en altijd maar commentaar op haar uiterlijk. Ze houdt haar bek niet, integendeel. Om de boel nog wat verder op de spits te drijven, beveelt ze het dikzijn tegenwoordig van harte aan. „Het is heerlijk, het is grandioos. Wacht geen moment, doe het vandaag.” Op een terras bij winkelcentrum Flora aan de rand van Deventer vraag ik of ik haar daarover het hemd van haar dikke lijf mag vragen. En dat mag. Brasserie Bloom Flora 32, Deventer 2 alcoholvrij bier 5, 20 2 bruiswater 4, 40 1 salade geitenkaas 9,00 1 vegan broodje 7, 50 1 zwarte koffie 2, 40 Totaal 28, 50 euro Ze drinkt een flesje alcoholvrij bier. Op haar 21ste knalde ze al dansend met haar hoofd tegen de rand van het podium – hersenschudding. Daarop besloot ze nooit meer te drinken. Ze bestelt een vegan broodje dat, zo waarschuwt de serveerster, niet volledig vegan is. „Vlees eet ik, met wat flexitarische pauzes, niet meer sinds m’n vijfde of zesde.” Het liefst zou ze thuis helemaal niks dierlijks eten, maar voor haar twee dochters, die fanatiek aan waterpolo doen, vindt ze dat niet verantwoord. Ze vertelt over de gevulde groentesoepen die ze in het weekend maakt en invriest voor doordeweeks. De volkoren boterhammen die ze erbij geeft. En dan realiseert ze zich dat ze zich tóch weer aan het verdedigen is. ‘Kijk eens hoe gezond ik ben, hoe verstandig ik heus eet.’ „Al at ik avond aan avond een bak chips, dan nog verdien ik het niet te worden gestigmatiseerd.” Dat een „dik persoon” zich altijd moet verantwoorden, vindt ze „principieel” onjuist. Die zelfhaat waaraan zij als elfjarig meisje begon te lijden, is haar aangepraat door de samenleving die geen dikke mensen tolereert. Tot haar elfde was haar lichaam nog van haar. „Ik las, ik dacht, ik speelde buiten. Achter ons huis begonnen de aardappelvelden.” Haar dochters, van 11 en 7,5 jaar, zijn ook nog „één” met hun lichaam. „Zij zijn geïnteresseerd in wat het kán. Hard zwemmen. Ver rennen. Een nog betere flip trick op hun skateboard. Hoe hun lichaam eruitziet, staat qua belangrijkheid op plaats 6.” Zij was het enige kind van twee psychiatrisch verpleegkundigen, haar moeder dik, haar vader heel dik. Dat zij een dik meisje was, is nooit een kwestie geweest. „Nooit. Mijn moeder stamt uit een familie van hobbits. Iedereen is klein en breed. Mijn moeder voelde zich daar prima bij en droeg dat op mij over. Daar ben ik haar heel dankbaar voor. Het maakte het makkelijker om over mijn zelfhaat heen te stappen.” Ergens halverwege haar jeugd is dat gevoel dat ze goed was zoals ze was, verdwenen. Ze heeft vage herinneringen aan de keer dat ze uit de klas werd gehaald om te worden gewogen. „Daar zal wel het nodige gezegd zijn.” En op de een of andere manier kreeg ze ook wel door dat een meisje beter niet dik kan zijn als ze aan de man wil. Dat is nooit letterlijk tegen haar gezegd of zo. Zoiets voel je. Een beetje zoals wanneer ze nu op het station even snel een kroket uit de muur trekt voor ze de trein in stapt. Ze rolt haar ogen schuin. „Side eyes.” Steelse blikken. Wandelende verwijten. „Wie dik is, overschrijdt een maatschappelijke norm. Wij respecteren wie matig is en sober. Wie vadsig, gulzig en vraatzuchtig is, verafschuwen we. Die afkeer zit heel diep.” Haar prille verliefdheden leden onder haar ongewenste omvang. „Ik ben een ontvlambaar type. Maar mensen die ik leuk vond, liet ik lopen. Want wie viel er nou op mij? Ik nam genoegen met wie mij wou.” Een vriend van haar vriendje verkrachtte haar op haar achttiende. Weinig mensen geloofden haar. De jongen was een van de ‘top dogs’ op de scouting, en zij was… nou ja, dik. Vanaf dat moment is haar lichaam dik gebleven, en haar haren kort. „Alles om te voorkomen dat iets aan mij nog aantrekkelijk kon zijn voor anderen.” Dat ze eruitziet als „een vijftienjarige jongen” vindt haar echtgenoot een pre. „Zo voel ik me ook. Mijn brein is een man. Als mijn man een vrouw was geweest, waren we ook gelukkig.” Ze schuift haar bril met één vinger dichter op haar neus. „Zo yin- en yangen we samen door het leven.” Haar lichaam doorstond twee ongecompliceerde zwangerschappen, twee moeizame bevallingen en bracht twee „levenslustige meiden” voort. Maar, zegt ze: „Zodra je als dikkerd enige tevredenheid met je lijf toont, beginnen mensen zich met je te bemoeien.” Op straat. „Ik eet een ijsje. Vind ik niet eens zo lekker, ik ben meer van de friet met mayo. Maar mijn dochter haalde me over. Begint een volstrekt onbekende vrouw een college tegen me over gezonde voeding.” In de winkel, bij het passen van een ruime slobbertrui om thuis in te schrijven: „De winkeljuffrouw adviseert me een maat kleiner, want dat kleedt slanker af. Wie zegt dat ik dat wil?” Ze heeft pakweg twee jaar geleden besloten dat ze geen buikindrukkend ondergoed meer draagt, haar middel niet meer insnoert, niet meer bezig wil zijn met anders worden. „Mijn verhouding tot mijn lichaam is veranderd toen ik ziek bleek.” Tot die tijd leefde ze in de overtuiging dat het háár verdienste was dat ze, ondanks al haar wiebelvet, gezond was. „Tot ik me realiseerde dat ik daarmee het stigma verlegde van dikke naar ongezonde mensen. De slechte bankhangdikkerd wordt allicht ziek, maar de goede darteldikkerd – ik dus – zal gespaard blijven.” Maar ziekte is, net zomin als dikzijn, een teken van „schuld of falen”. „Mijn lichaam liet me in de steek. Het kon niet meer dertig baantjes zwemmen, hardlopen of dansen. Het werd een obstakel in mijn leven.” En dat, bovenop de zelfhaat, werd haar te gortig. „Ik zie eruit zoals ik eruitzie.” Ze heeft, zegt ze, het recht om blij te zijn met haar omvang. „Het grootste probleem van overgewicht is het stigma.” Nou is Asha ten Broeke van nature behept met een grote bek. „Ik aard naar mijn moeder, met mijn superovermatig rechtvaardigheidsgevoel en overal iets van vinden.” En hoe getergder en pissiger ze is, hoe eloquenter en grappiger ze schrijft. Die column over haar dikke zelf van 11 tot heden was een heel persoonlijke. Maar eigenlijk dondert het niet waarover ze schrijft – feminisme, racisme of andere „linksigheden”. Altijd wordt de discussie gesmoord met commentaar op haar omvang. Het uiterlijk dat ze zich ooit aanmat om agressie te voorkomen, lokt razende reacties uit. Je zou er huilend van in je bed kruipen. Het went nooit, zegt ze, om „ge-geenstijld” te worden. „Maar ik wil me niet verstoppen.” Ze is een jaar lang serieus bang geweest dat de twitteraars die haar wilden „verkrachten met een stoelpoot, stok of honkbalknuppel” het ook echt zouden komen doen. „Maar vorig voorjaar, ik was alleen thuis, het onweerde in de verte, heb ik besloten niet meer bang te zijn.” Geboren 15 februari 1983, Groningen Burgerlijke staat getrouwd Woont in Deventer Opleiding communicatiewetenschap en psychologie aan de Universiteit Twente Eerste baan champignonplukker Vervoermiddel transportfiets Sport zwemmen Boek The handmaid’s tale van Margaret Atwood Film Arrival Muziek er staat nu Tracy Chapman op Onmisbaar levenslust
</doc>
<doc id="876" genre="news" gender="?">
Bergingssite radioactief afval krijgt stilaan vorm
 De bergingssite in Dessel krijgt stilaan vorm. Eerder dit jaar startten de werken aan de monolietenfabriek en nu zijn ook de opdrachten gegund voor de bouw van de caissonfabriek, de toegangscluster, het bezoekerscentrum ­Tabloo en voor de voorbereidende werken op het terrein van de toekomstige bergingsmodules. De locatie waar in de toekomst het Belgische laag- en middelactief kortlevend radioactief afval wordt opgeslagen ligt op de terreinen van NIRAS (
</doc>
<doc id="877" genre="news" gender="?">
Al twee tips in verband met megasluikstort
 Twee getuigen zagen los van elkaar een oude, witte en overladen wagen met bak vanuit Grobbendonk via de Menkhoeve richting Blauwhoef rijden. Om 20.30 uur zag een van de getuigen zaterdag hoe de bakwagen achterwaarts in het zandpad naast de beek reed aan het waterzuiveringsstation waar het bouwafval gestort werd. Bruno hoopt dat die tips nog belletjes doen rinkelen bij anderen. Hij dankt ook iedereen die zijn oproep zo gretig gedeeld heeft op sociale media. Wie iets verdachts heeft gezien, mag dit zeker nog melden via info@oakland-vzw.be. Vermoedelijk ging het om bouwafval afkomstig van de afbraak van een bijgebouw met plat dak. (kma)
</doc>
<doc id="878" genre="news" gender="?">
Hoe kunst kan helpen om onszelf te verstaan
 ‘De ene hobby is niet beter dan de andere”, zei minister Eric Wiebes een paar weken geleden in Zomergasten . Hij vond het niet de taak van de overheid om kunst te subsidiëren als ze dat voor loodgieten – wat volgens hem blijkbaar een hobby is – ook niet doet. Die boodschap was al duidelijk na alle bezuinigingen in de cultuursector. Maar wat velen, zoals Wiebes, niet beseffen, is dat je kunst nodig hebt om de samenleving te begrijpen. En, zo leerde ik recent, soms ook jezelf. Onlangs nam ik in Museum Voorlinden deel aan een Art Based Learning -sessie bij organisatie Leren Van Kunst. ‘ABL’ is een methode die docenten vaker gebruiken bij cultuureducatie. Door naar kunst te kijken, zou je creativiteit stimuleren en nieuwe inzichten opdoen. Iets wat elk mens wel eens kan gebruiken. Het werkt als volgt: je formuleert een vraag en kiest een kunstwerk uit. Daar kijk je 25 minuten onafgebroken naar. In een notulenboek noteer je observaties . Daarna kijk je weer 25 minuten naar het kunstwerk maar schrijf je alleen associaties op. Jouw persoonlijke bevindingen zouden een antwoord moeten geven op je vraag. Het kunstwerk fungeert niet als een soort alwetend orakel dat de toekomst voorspelt, maar is eerder een hulp bij het ordenen van je gedachten. Deze methode is gebaseerd op het idee dat educatie niet enkel bestaat uit het leren en onthouden van informatie, maar ook draait om persoonlijke ontwikkeling. Door het kijken naar kunst zet je de tijd stil en neem je de ruimte om op een ongedwongen manier na te denken over wat jou bezighoudt. Volgens de Britse schrijver Jeanette Winterson transformeert kunst ons wanneer we die leren begrijpen; kunst „ opent dimensies van de geest en het zelf die gewoonlijk platgedrukt worden onder de last van het leven”. Kunst is niet alleen ‘leuk’ om naar te kijken maar raakt, verrast of neemt je bij de hand terwijl je in je eigen psyche duikt. Men zegt wel eens dat kunst het leven weerspiegelt, maar kunst is ook een reflectie van onszelf. Waarom staan bezoekers anders uren in de rij om een glimp op te vangen van portretten van ‘gewone mensen’, zoals Da Vinci’s Mona Lisa of Vermeers Meisje met de Parel ? Tijdens mijn ABL-sessie stelde ik mezelf de vraag of ik er goed aan deed een documentaire te maken en een boek te schrijven over mijn familiegeschiedenis. Het werk dat ik uitkoos om die vraag te beantwoorden was Stage of Being (2017) van Robert Zandvliet. Een onheilspellend en overweldigend schilderij van een groot grijs vlak met in het midden een lichtstrook met uitstulpingen aan de zijkant. Het schilderij was aanvankelijk een duister werk waar ik boze en verdrietige gezichten in zag. Toen ik langer keek, veranderde de strook in het midden in een boom met takken als armen, die de gezichten in een omhelzing bij elkaar bracht. Een concreet antwoord op mijn vraag is het niet, maar ik voelde me merkwaardig genoeg wel gerustgesteld. Onlangs gaf minister Sigrid Kaag een veelgeprezen Abel Herzberglezing waarin ze zei dat we elkaar zonder stilte niet kunnen verstaan, wat wel moet als we samen vooruit willen. Ik denk dat we moeten beginnen bij het verstaan van onszelf. En dat kunst ons kan helpen bij het opzoeken van de nodige stilte.
</doc>
<doc id="879" genre="news" gender="?">
Dienstencentrum Herzele ontvangt award voor perenactie
  Herzele - Onder het motto ‘Samen Veerkrachtig’ werkten alle lokale dienstencentra in Zuid-Oost-Vlaanderen samen met Logo Gezond + een programma uit om de veerkracht van de bezoekers, vrijwilligers en het personeel te versterken. Lokaal dienstencentrum ’t Ryckbosch in Herzele ging gedurende 10 maanden aan de slag met tips om fit in het hoofd te blijven en de geestelijke gezondheid te verbeteren. Wie voldoende veerkracht heeft, staat sterker en positiever in het leven, veert terug bij tegenslag en kan zich aanpassen aan nieuwe uitdagingen. Op 1 maart jl. was het nationale complimentendag en dan deelden de medewerkers van het dienstencentrum aan de collega’s van de gemeente en het OCMW en aan de bezoekers ‘toffe peren’ uit, omdat zo’n klein complimentje heel veel deugd kan doen. Op 10 oktober, de werelddag geestelijke gezondheid ontving dienstencentrum ’t Ryckbosch een award voor de grappigste actie.
</doc>
<doc id="880" genre="news" gender="?">
Vinvis Leo weg uit Sint-Baafskathedraal
  Gent -  Het skelet van vinvis Leo leverde de Sint-Baafskathedraal vorig jaar 200.000 meer bezoekers op. Maar vanochtend verhuisde de aangespoelde walvis naar de campus Diergeneeskunde in Merelbeke.  Het skelet van vinvis Leo leverde de Sint-Baafskathedraal vorig jaar 200.000 meer bezoekers op. Maar vanochtend verhuisde de aangespoelde walvis naar de campus Diergeneeskunde in Merelbeke. Om het skelet van 700 kilo te verhuizen, was vanochtend een ploeg van vijftien mensen in de weer. De vinvis die in 2015 in de Gentse haven aanspoelde, werd een jaar geleden opgehangen in de Sint-Baafskathedraal ter gelegenheid van het tweehonderdjarig bestaan van de UGent. Het bleek een schot in de roos. Vinvis Leo leverde de kathedraal in 2017 tweehonderdduizend meer bezoekers op en zijn verblijf werd met een half jaar verlengd wegens succes. Schoonmaken Maar gisteren verhuisde de mastodont dus naar de campus Diergeneeskunde in Merelbeke, waar hij zal worden onderzocht en schoongemaakt. “We bekijken of we maatregelen moeten nemen om hem in de toekomst nog beter te bewaren”, zegt Marjan Doom, morfologe aan de UGent. Afscheid Neemt Leo nu definitief afscheid van het grote publiek? Toch niet. Er zijn concrete plannen om het skelet in de toekomst opnieuw tentoon te stellen. Waar precies, blijft een vraagteken. Een valabele optie lijkt het nieuwe wetenschapsmuseum, dat in 2020 de deuren opent in de Ledeganck en waarvan Doom directeur is.
</doc>
<doc id="881" genre="news" gender="?">
Hulp in Sulawesi moeilijk door gebrek aan materieel en informatie
 Indonesië heeft Unicef gevraagd om kinderen die de ramp hebben overleefd te komen helpen. Onder bewoners leeft de angst voor een zwaardere aardbeving. Het dodental van de aardbeving en de tsunami op het Indonesische eiland Sulawesi is opgelopen tot 1.424. Dat meldde een woordvoerder van de nationale rampenbestrijding van het land donderdag aan internationale persbureaus. Er liggen nog altijd slachtoffers bedolven onder puin en lagen modder. Vrijdag werd het eiland werd getroffen door aardbevingen - de zwaarste had een kracht van 7,7 - en een vloedgolf. Duizenden mensen zijn gewond en zo’n 70.000 bewoners zijn ontheemd. Volgens de nationale overheid is het lastig zoeken naar lichamen in gebieden waar de bodem sterk door de aardebeving is aangetast en nog verder ineen kan zakken. Inmiddels zijn de reddingswerkers er wel in geslaagd alle getroffen gebieden, in de stad Palu en de omliggende regio Donggala, te bereiken. Tot nu toe was het onmogelijk om zwaar materieel in te zetten bij het puinruimen, maar nu de wegen beter begaanbaar zijn kunnen ook die machines worden ingezet. Donderdagochtend werd ook bekend dat het vliegveld van Palu, dat sinds vrijdag gesloten was, weer open kan voor civiele vluchten. Het vliegveld wordt al wel gebruikt voor de aanvoer van hulpgoederen, zoals een zending van de Australische luchtmacht die onderweg is. Ook Nederland heeft hulp aangeboden en landen als Japan, Zuid-Korea en het Verenigd Koninkrijk sturen militaire transportvliegtuigen met goederen. Persbureau AP meldt dat er vooral gebrek is aan voedsel en medicijnen. De Verenigde Naties schatten dat 200.000 mensen hulp nodig hebben. Indonesië heeft VN-organisatie Unicef gevraagd om sociaal werkers naar het rampgebied te sturen, om kinderen die hun ouders hebben verloren aan het natuurgeweld bij te staan. Het werk in het getroffen gebied wordt bemoeilijkt doordat veel nepnieuws wordt verspreid. Zo zou de burgemeester van Palu zijn omgekomen in de aardbeving. De Indonesische autoriteiten moeten die onwaarheden ontkrachten. Een flinke klus in een tijd waarin informatie sowieso van groot belang is, meldt de Britse krant  The Guardian op basis van verklaringen van het ministerie van Informatie en Communicatie. In het rampgebied werd ook een onjuist verhaal doorverteld over een op handen zijnde, nóg zwaardere aardbeving. De nationale rampenbestrijding probeert dat soort geruchten via sociale media te ontkrachten.
</doc>
<doc id="882" genre="news" gender="?">
Extra zebrapaden in Vandenpeereboomstraat
  Halle - Er komen extra zebrapaden op de Vandenpeereboomstraat in Buizingen. Deze zebrapaden zijn voorzien op het kruispunt met het Kornijkveld en aan het kruispunt met de Dorpslaan. De Halse gemeenteraad zette hiervoor het licht op groen. De zebrapaden moeten toelaten om vanuit beide straten op een veilige manier het park van Buizingen aan de overzijde van de Vandenpeereboomstraat te bereiken. Ook autobestuurders krijgen vanuit het Kornijkveld door de maatregel een beter zicht op het aankomend verkeer.
</doc>
<doc id="883" genre="news" gender="?">
Johny Voners herdenkt Charles Aznavour
  Keerbergen - Op 19 oktober organiseert Lions Keerbergen Drie Dennen zijn traditionele cultuuravond “ et alors ..en dan..Voners.” Die avond brengt Johny Voners een tour de chant van Aznavour’s liedjes in het Nederlands, en dit doorspekt met mini-conferences, innemend, warm en grappig. De perfekte gelegenheid om de zopas overleden franse chansonnier, Charles Aznavour te herdenken. De opbrengst van deze avond gaat integraal naar de door de Keerbergse serviceclub gesteunde sociale doelen: Het optreden gaat door op 19 oktober vanaf 20 uur in Den Bussel Keerbergen waarna de serviceclub een receptie aanbiedt met een hapje en een drankje. Kaarten kosten 25 Euro en kunnen besteld worden door een mail te sturen naar vic.fonderie@gmail.com.
</doc>
<doc id="884" genre="news" gender="?">
Nieuwe foto-expo in windmolen
 Op de meelzolder zijn 49 foto’s van verdwenen en nog bestaande molens uit de buurt gehangen. De foto’s zijn voorzien van de nodige uitleg en hangen in de juiste richting van waar ze vroeger stonden of staan. Op de steenzolder is een tentoonstelling gehangen van 13 foto’s waar je het wel en wee specifiek van de Oelegemse molen ziet sinds het begin van de vorige eeuw. Een toelichting over deze tentoonstelling wordt gegeven op de vertelnamiddag van zondag 21 oktober vanaf 14 uur tot 17 uur in de molen van Oelegem.  
</doc>
<doc id="885" genre="news" gender="?">
Jeroen Hofmans haalde meeste voorkeurstemmen in Halle
  Halle - Jeroen Hofmans haalde als lijsttrekker van N-VA in Halle het meeste voorkeurstemmen. Hij klokte af op 1.887 voorkeurstemmen. Dat zijn er precies zeven meer dan de kopman van CD Dirk Pieters die 1,880 voorkeurstemmen haalde. Derde in de Halse hitparade is Dieuwertje Poté die 1.728 stemmen haalde. Mark Demesmaeker haalde als lijstduwer bij N-VA 1.580 stemmen en staat hiermee op plaats vier. Marc Snoeck, lijsttrekker van SP.A kreeg 1.361 stemmen achter zijn naam en is hiermee de vijfde populairste politicus in Halle. De top tien wordt verder vervolledigd met Peggy Massien (SP.A, 855), Wim Demuylder (N-VA, 813), Joke Ots (N-VA, 811), Pieter Busselot (CD, 776) en Sven Pletincx (N-VA751) Volgende gemeenteraadsleden zijn verkozen: Voor N-VA: Jeroen Hofmans, Joke Ots, Mark Demesmaeker, Wim Demuylder, Sven Pletincx, Marc Sluys, Dirk Van Heymbeeck, Nelly Lanis, Benjamin Swalens en Rogier Lindemans. Voor CD: Dirk Pieters, Dieuwertje Poté, Pieter Busselot, Christophe Merckx, Louis van Dionant, Goedele Van Ruysevelt en Anke Matthys. Voor SP.A: Marc Snoeck, Peggy massien, Johan Servé, Bertrand Demiddeleer, Arno Pirolo, Hedwig van Roosem en Martine Lemonnier Voor Groen: Bram Vandenbroecke, Marijke Ceunen, Amber Magnus en Leen Destoop. Voor Vlaams Belang: André Gorgon en Pascal Saenen Voor Open VLD: Marc Picalausa Voor Halle 2019: Yves Demanet 
</doc>
<doc id="886" genre="news" gender="?">
De bedrijfskroeg gaat nu  eerder dicht
 Onderzoek Zijn de regels en de cultuur bij u veranderd na #MeToo? Dat vroegen we aan 237 organisaties: gemeenten, bedrijven, ziekenhuizen, universiteiten en kunstinstellingen. „Er is altijd een tweede paar ogen.” Een jaar geleden begon de #MeToo-beweging. Wat gebeurde er met de beschuldigden, hoe gaan bedrijven en organisaties ermee om, en hoe staan we er nu voor? NRC maakt deze week in een reeks artikelen de balans op van een jaar #MeToo.  Lees hier de andere verhalen: 1. De werknemer die klaagt over seksuele intimidatie ruimt meestal het veld 2. Essay van Joyce Roodnat: #MeToo gaat door want er wordt nog steeds weggekeken 3. Waar zijn Kevin Spacey en Louis CK en andere gevallen sterren gebleven? 4. In de lompe puberfilms uit de jaren tachtig waar Brett Kavanaugh naar keek zijn meisjes er voor de jongens 5. Interview seksactiviste Jaclyn Friedman: Alleen ‘ja’ betekent ‘ja’ 6. Interview seksuologe Ellen Laan: Beschuldigen is helemaal niet makkelijk 7. Mag je een vrouw eigenlijk nog wel een complimentje geven op de werkvloer? Renske de Greef adviseert Eén kantoor ziet een deel van de oplossing in het afschaffen van de vrijdagmiddagborrel. Er is een organisatie die informatieposters op de wc heeft gehangen nadat de #MeToo-beweging begon. En een culturele instelling zorgt er tegenwoordig voor dat mensen zelden alleen zijn op de werkvloer zijn. „Er is altijd een tweede paar ogen.” Volgens een bedrijf met meer dan 3.000 medewerkers heeft het debat over seksuele intimidatie ertoe geleid dat leidinggevenden alerter zijn op seksueel grensoverschrijdend gedrag; er is een „verhoogde dijkbewaking”. De #MeToo-beweging begon vorig jaar na berichtgeving over omvangrijke seksuele intimidatie door filmproducent Harvey Weinstein. Nu is de vraag: hoe beschermen Nederlandse organisaties hun medewerkers tegen dit soort gedrag? Hoe verloopt het #MeToo-gesprek in de Nederlandse kantoortuin? NRC benaderde 237 grote organisaties uit verschillende sectoren in Nederland. We vroegen onder meer hoe mensen kunnen weten wat de gedragsregels zijn en waar werknemers terecht kunnen met hun klachten. Daarvan werkten 57 organisaties niet mee en reageerden 16 helemaal niet. „Geen prioriteit”, meldde één van hen. Of: „Niet in ons belang.” Ook van de 164 instellingen die uiteindelijk wél meewerkten, waren vele terughoudend. Angst voor reputatieschade speelde een rol. Daarom zijn de organisaties in dit artikel geanonimiseerd. Is er een gedragscode waarin seksueel wangedrag wordt geregeld? Bij ongeveer negentig procent van alle ondervraagden wel. Al jaren, meestal. Soms wordt de problematiek trouwens wel erg verkapt besproken: „Onderken het spanningsveld tussen hoofd en hart”, schrijft een ziekenhuis in de regeling. In tientallen gedragscodes is naar aanleiding van #MeToo het taalgebruik aangepast. „De tekst is explicieter geworden over het grijze gebied”, zegt een HR-medewerker van een ander ziekenhuis. Het betreffende citaat: „Er bestaat grijs gebied als het gaat om gedrag. Als je twijfelt overleg dan met je leidinggevende.” En een financiële instelling heeft aan de code toegevoegd dat mensen „geen misbruik (mogen maken) van persoonlijke en hiërarchische relaties”. Elders is de term ‘intimidatie’ gewijzigd in ‘(seksuele) intimidatie’. Een enkele instelling heeft, nadat het #MeToo-debat begon, haar beleid uitgebreid bestudeerd en aangepast. Ook bij NRC is dit gebeurd. De interne regels bij NRC Media (353 werknemers) stamden nog uit de tijd dat het bedrijf onderdeel uitmaakte van het concern PcM (nu Persgroep). Afgelopen jaar is een eigen protocol opgezet, een externe vertrouwenspersoon benoemd en een klachtrechtcommissie ingesteld. Tientallen culturele instellingen hebben zich inmiddels aangesloten bij het dit jaar opgerichte Mores.online , een „onafhankelijke en centrale plek waar iedereen die werkzaam is in de podiumkunsten, film- en televisiesector met zijn of haar verhaal terecht kan en misstanden aanhangig kan maken”. Vertrouwenspersonen geven in sommige gevallen explicieter aan (bijvoorbeeld in folders of op intranet) dat ze er ook zijn om seksueel grensoverschrijdend gedrag te bespreken. Als gevolg van de #MeToo-beweging heeft een aantal organisaties ervoor gekozen om een externe vertrouwenspersoon aan te stellen. Een groot mediabedrijf: „Vorig jaar hebben wij besloten naast interne vertrouwenspersonen zoals je leidinggevende en de afdeling HR, met een externe vertrouwenspersoon te werken. Iemand die geen banden heeft met het bedrijf en geheel onafhankelijk te werk kan gaan.” Ruim zestig procent van de respondenten geeft aan dat er in hun organisatie een klachtencommissie is; daar gaan werknemers mogelijk minder snel naartoe omdat er dan een officiële procedure in gang wordt gezet. Bij een vertrouwenspersoon kun je ook alleen je hart luchten. Ongeveer de helft van de bedrijven heeft helemaal niets aangepast sinds #MeToo. Wat we bij de andere helft het vaakst zien, zijn kleine aanpassingen in de bedrijfscultuur, of pogingen om een gesprek te openen of aan voorlichting te doen. Een bedrijf met een café in het pand heeft „de openingstijden van de kroeg beperkt”. Een culturele instelling heeft bij evenementen het aantal gratis drankjes beperkt om „overmatig alcoholgebruik” te voorkomen. Er zijn nieuwe cursussen opgetuigd. Elke rijksorganisatie voert – direct ingegeven door #MeToo – in de periode 2016-2019 een nulmeting uit naar ongewenste omgangsvormen. In de periode 2018-2022 volgt een nieuwe meting. Het is voor veel bedrijven lastig om precies te zeggen hoeveel meldingen van seksueel ongewenst gedrag er zijn geweest. Vaak wordt er alleen maar ‘ongewenst gedrag’ gerapporteerd, zeggen zij, of willen de vertrouwenspersonen niet zeggen hoeveel meldingen er waren. De ondervraagde organisaties (met in totaal tienduizenden medewerkers) meldden aan NRC in totaal 28 mensen die zijn overgeplaatst, geschorst of ontslagen in 2016 en 2017 en het eerste deel van 2018. Het #MeToo-debat heeft organisaties de taal aangereikt om over seksuele intimidatie te praten, zo lijkt het. Veel respondenten zeggen dat er mails zijn verzonden binnen het bedrijf waarin nog eens wordt verwezen naar de gedragscode, de klachtencommissie of de vertrouwenspersoon: „In tijden van #MeToo, willen er nog eens op wijzen dat…” Het ministerie van Financiën biedt een workshop voor leidinggevenden aan die er al langer was, maar nu anders wordt aangekondigd. „Als de #MeToo-beweging ons één ding heeft laten zien, is het hoeveel grenzen er nog zijn om ongewenst gedrag bespreekbaar te maken.” In deze workshop worden de deelnemers meegenomen in een casus rond ongewenst gedrag die heeft gespeeld bij de Belastingdienst. Met inzet van een actrice wordt ervaren hoe complex het kan zijn om ongewenst gedrag bespreekbaar te maken en welke handelingsperspectieven er zijn.” De lunchgesprekken gaan erover, zegt Lucas Goes, directeur van PowNed. Hij is de enige die wel geciteerd mag worden. „Het onderwerp duikt daar nu veelvuldig op, naast voetbal. De leidende gedachte in die gesprekken is wel: kom op voor jezelf. Maar hier werken dan ook moedige sterke vrouwen.” De omroep werkt aan een gedragscode: „Wij moedigen vrouwen aan, zoals we alle werknemers aanmoedigen: spreek je uit, boem, schrijf op! Dat hoort bij ons journalistieke werk en het hoort bij de manier waarop we hier met elkaar omgaan.” Organisaties die helemaal geen gedragscode hebben zijn meestal klein en vertrouwen op de „open sfeer”. „We werken met een hecht team, we kennen elkaars zwakke plekken”, zegt een medewerker van een culturele instelling. „Er is een groot vertrouwen.” Voor dit onderzoek benaderden we de grootste instellingen in hun sector; dat kleinere bedrijven geen code hebben roept ook vragen op over andere kleine bedrijven. Ook veel grote bedrijven, die meestal wél een code hebben, vertrouwen sterk op hun bedrijfscultuur. Een bedrijf met 5000 medewerkers zegt: „Onze directe en open manier van samenwerken en communiceren leidt ook tot onderling corrigerend gedrag.” Instellingen met veel vrouwen, vaak vijftig procent of meer, zijn in de Nederlandse cultuursector de standaard. Het levert bij het merendeel van de 32 gesproken musea, theatergezelschappen en andere spelers in de culturele wereld naar eigen zeggen nauwelijks klachten op over seksueel grensoverschrijdend gedrag: 13 in drie jaar. Slechts één organisatie heeft sinds oktober 2017 iemand wegens seksueel grensoverschrijdend gedrag ontslagen. Enkele organisaties hebben expliciet een code opgesteld na #MeToo. De bereidheid om mee te werken aan de enquête varieerde. Musea, opleidingen en grote gezelschappen, meestal met tientallen tot honderden werknemers, werkten vaak vlot mee – veel kleinere theatergezelschappen zelfs heel graag. Opmerkelijk: Nederlandse filmproducenten waren nauwelijks bereid tot medewerking, terwijl #MeToo in de Amerikaanse filmindustrie startte. Het merendeel van de mediabedrijven (omroepen en productiehuizen) heeft een gedragscode of andere regeling voor seksuele intimidatie – 3 van de 17 niet. Bij één bedrijf is de regeling als gevolg van #MeToo ingesteld. Veertien bedrijven hebben een of meerdere (soms vier) vertrouwenspersonen. Vaak intern én extern. Van de meer dan zestig bedrijven in dit onderzoek wilden iets minder dan veertig meewerken. Sommige bedrijven hadden geen tijd of mankracht, anderen reageerden soms helemaal niet en een enkeling zei simpelweg „geen zin” te hebben. Maar: alle benaderde banken en verzekeraars gaven inzicht in de manier waarop ze omgaan met seksuele intimidatie. Alle bedrijven die deelnamen hebben al lang een regeling voor seksuele intimidatie, al dan niet opgenomen in een bredere gedragscode, en allemaal hebben ze één of meerdere vertrouwenspersonen. Ook hebben de meeste bedrijven een procedure voor het melden en afhandelen van klachten. Was #MeToo aanleiding om die regelingen aan te scherpen? De meeste bedrijven zeggen van niet. Die regelingen zijn door de jaren heen bijgewerkt. Een kleine dertig redacteuren van NRC benaderden afgelopen weken 237 organisaties met een lijst vragen over de regelingen voor seksuele intimidatie. Zo wilden we achterhalen of en in hoeverre die regelingen zijn veranderd sinds het oplaaien van het #MeToo-debat, nu een jaar geleden. Bij de keuze van organisaties is in eerste instantie gekeken naar omvang en spreiding. Zo benaderden we de 20 grootste gemeenten, alle 14 universiteiten, de 10 grootste GGZ-instellingen, alle 8 academische ziekenhuizen, de 10 grootste musea, alle omroepen, en de bedrijven in de AEX-index die activiteiten hebben in Nederland. Daarnaast werd onderzoek gedaan bij kleinere organisaties in sectoren die belangrijk zijn voor de Nederlandse economie (advocatenkantoren, creatieve industrie). Extra aandacht was er voor de culturele sector, waarin relatief veel #MeToo-kwesties aan het licht zijn gekomen. Daarom zijn ook vragenlijsten verzonden aan dansgezelschappen, muziekfestivals en filmproductiebedrijven, ook al werken daar weinig mensen in vaste dienst. Op het verzonden formulier stonden ruim twintig vragen, zoals: heeft uw organisatie een regeling voor de melding van seksuele intimidatie? Is die regeling recent aangepast? Is er een vertrouwenspersoon? De vragen werden gemaild, in de meeste gevallen gevolgd door een of meerdere telefoontjes.  nrconderzoekmetoo_lijstorganisaties by Anonymous ZndTAOpu0 on Scribd
</doc>
<doc id="887" genre="news" gender="?">
“Ach Rosalie, mijnen bonamie”: Wim Claeys geeft kinderen spoedcursus Gentse volksliedjes
  Gent - Van Ach Rosalie tot ’t Vliegerke. Volkszanger Wim Claeys toert de komende weken langs twintig scholen om kinderen Gentse volksliedjes te leren. Zijn missie: de kinderen klaarstomen voor het grote kinderzangfeest tijdens de Week van het Gents eind november. In ’t plat Gents natuurlijk. Het is de dienst Cultuur die het groot kinderzangfeest tijdens de Week van het Gents organiseert. Hiervoor werden alle Gentse basisscholen aangeschreven. Zo’n 1.600 kinderen hebben toegehapt. “Het succes was zo overweldigend dat we twee feesten gaan organiseren”, zegt Wim Claeys. “Een op dinsdag 28 november, Ne Wijze Noene, en eentje op 27 november, Ne Wijze Nuchtink.” Vooral de liedjes van De Stemband, het kinderkoor van Wim Claeys, zullen aan bod komen. Ze staan allemaal gebundeld op de cd “Alle Gents aan Dek” die op dat moment ook officieel aan pers en publiek worden voorgesteld. Tijdens zijn tournee langs twintig scholen leert Claeys de kinderen 3 à 4 Gentse liedjes aan. En natuurlijk komt Ach Rosalie, de klassieker van Walter de Buck (zie filmpje), aan bod.
</doc>
<doc id="888" genre="news" gender="?">
’Vrijwel alle invaljuffen zijn bedekt, daar heb ik moeite mee’
 De pil, abortus, stemrecht... Heeft de eerste generatie feministen eigenlijk nog wel iets overgelaten om voor te strijden? Nou en of, vindt de nieuwe generatie. Al gaat feminisme anno 2018 vooral over de vrijheid om je eigen keuzes te maken. Aylin Bilic (45) is feminist en werkte jarenlang in het bedrijfsleven. Nu zet zij een headhuntersbedrijf (Zoeken met Eileen) op. Ze heeft een vriend en een dochter (6). Lees ook: Hoe zit het nu echt met de midlife crisis? “Was vroeger nooit onderwerp van gesprek. Maar sinds de opkomst van social media, word ik opeens voor ‘afvallige’ of ‘landverrader’ uitgemaakt als ik kritiek uit op de islam. Ik ben niet religieus en mijn moeder en oma hebben ook nooit een hoofddoek gedragen. Ik weet dat er feministen zijn die zeggen dat het hun eigen keuze is om zich te bedekken, maar ik kan het alleen maar zien als een vorm van vrouwenonderdrukking. Op de buitenschoolse opvang waren vrijwel alle invaljuffen bedekt, daar heb ik moeite mee. Ik wil niet dat mijn dochter Céline opgroeit met het idee dat het normaal is om je vrouwelijkheid te bedekken.” Lees ook: Mandy (17) heeft een stofwisselingsziekte: ‘We weten niet hoe lang ze nog leeft’ “Dat mannen en vrouwen gelijk zijn. Mijn man en ik proberen te voorkomen dat we vaste rollenpatronen aannemen, bijvoorbeeld dat mama altijd degene is die troost als ze huilt. Papa kan ook naar huis komen als ze ziek is. Kees en ik werken allebei fulltime, ik word er niet gelukkig van om elke dag op het schoolplein te staan. Natuurlijk knaagt het weleens als Céline vraagt of ik een dagje thuis wil blijven, maar ik vind het ook belangrijk dat ze ziet dat ik een leven naast het moederschap heb.” Lees ook: ‘Trek die bh uit, borsten moeten wiebelen!’ “Is in sommige relaties taboe. Voordat ik elf jaar geleden Kees ontmoette, was ik een tijd bewust single. Een mannelijke collega raadde me aan om een kleinere lease-auto te nemen, anders zou ik nooit aan de man komen. Kees had er gelukkig totaal geen moeite mee. Al moest ik zelf wel wennen toen híj meer ging verdienen. Zolang zijn carrière maar niet boven die van mij gaat, puur op basis van salaris. Als er kinderen komen, vinden we het in Nederland logisch dat wie het minst verdient – meestal de vrouw – een stapje terugdoet. Zo komen we er natuurlijk nooit.” Lees ook: Meggy verloor haar dochtertje: ‘Het was dus geen griepje’ “Is een persoonlijke keuze, maar niet geëmancipeerd. Bijna de helft van de relaties redt het niet en dan is het voor veel vrouwen onhaalbaar om economisch onafhankelijk te zijn. Vroeger was ik tegen vrouwenquota. Ik wilde bewust niet in loondienst, om niet te worden binnengehaald als vrouw of vanwege mijn afkomst. Daar ben ik milder in geworden. Als we onze kinderen het goede voorbeeld willen geven, moeten vrouwen meer werken. En anders moeten we niet zeuren dat wij steeds worden gevraagd als luizenmoeder op school.” Lees ook: Dagboek van een Minnares deel 154: ‘Dit ziet eruit als een paringsdans!’ 
</doc>
<doc id="889" genre="news" gender="?">
Meer huwelijken, minder scheidingen in Gent
  Gent -  De liefde viert hoogtij in Gent. Het voorbije jaar zijn er opnieuw meer koppels getrouwd en opvallend minder gescheiden. Vanochtend werd in het stadhuis het duizendste koppel, Moses Byakika (29) en Hanna Kevers (29), in de bloemetjes gezet. ‘Vrij vroeg, want de voorbije jaren werd het duizendste huwelijk pas begin november gevierd’, zegt schepen Sofie Bracke (Open VLD).  De liefde viert hoogtij in Gent. Het voorbije jaar zijn er opnieuw meer koppels getrouwd en opvallend minder gescheiden. Vanochtend werd in het stadhuis het duizendste koppel, Moses Byakika (29) en Hanna Kevers (29), in de bloemetjes gezet. ‘Vrij vroeg, want de voorbije jaren werd het duizendste huwelijk pas begin november gevierd’, zegt schepen Sofie Bracke (Open VLD). Aan het duizendste huwelijk hangt meteen ook een bijzonder verhaal vast. Moses en Hanna leerden elkaar kennen in zijn thuisland, Oeganda. Moses volgde zijn grote liefde naar België. Voor de ceremonie kwamen heel wat familieleden speciaal overgevlogen. De traditionele Afrikaanse gewaden maakten de ceremonie extra kleurrijk. Verwacht wordt dat dit jaar 1.133 koppels zullen huwen in Gent. “Dat zijn er zo’n twintig meer dan in 2017”, aldus Bracke. 52 daarvan zijn holebihuwelijken. 47 koppels hadden niet de Belgische nationaliteit. En er zijn nog redenen om de champagneflessen te ontkurken. Er werd dit jaar ook opvallend minder gescheiden. Van januari tot half oktober was dat voor 362 koppels het geval. Vorig jaar waren dat er tijdens dezelfde periode al 408. “We verwachten dat er voor het volledige jaar dus minder koppels uit de echt gescheiden zullen zijn dan vorig jaar”, aldus Bracke.
</doc>
<doc id="890" genre="news" gender="?">
Sergei Polunin valt, rolt, tijgert en faalt in Theater Carré
 Dans Theater Carré is drie dagen uitverkocht voor ‘bad boy of ballet’ Sergei Polunin. Een revolutie wil de danser ontketenen, maar hij doet niets nieuws. Gezien 17/10, Theater Carré, Amsterdam. Herhaling 18/10, Groningen 21/10. ‘Signed? Signed?” De merchandise-man vraagt het aan iedereen die Sacré bezoekt, de voorstelling van Sergei Polunin (28). Maar hoewel de hype rond deze zogeheten ‘bad boy of ballet’ na zijn optreden tijdens Lowlands nog steeds nazindert , houden de meeste bezoekers de 50 euro die het glimmende programmafoldertje kost liever in hun zak. Misschien na afloop. Drie avonden lang is Theater Carré in Amsterdam uitverkocht, vier of vijf zouden waarschijnlijk ook zijn gelukt. Polunins levensverhaal, gedocumenteerd in de film Dancer (2016) van Steven Cantor, spreekt dan ook tot de verbeelding: als talentvol knulletje uit Oekraïne werd hij ver weg naar het balletinternaat gestuurd terwijl zijn familie werkte om zijn opleiding te bekostigen. Nog verder van huis, op de prestigieuze Royal Ballet School in Londen, sloeg de heimwee toe. Ondanks zijn benoeming tot eerste solist bij de Royal Ballet – als 19-jarige was hij de jongste ooit in die rang – en kritieken waarin zijn fabuleuze techniek werd bezongen, begon zijn motivatie te verdampen. Hij rebelleerde, dook het uitgaansleven in, gebruikte drugs, liet forse tatoeages zetten en was zo nu en dan spoorloos. Uiteindelijk besloot hij in 2015 na een inzinking te stoppen met dansen. Om niet lang daarna, clean en aangemoedigd door zijn toenmalige vriendin en sterballerina Natalia Osipova de draad weer op te pakken. Maar niet meer onder het gedisciplineerde regime van een balletgezelschap. Polunin wil het ballet naar de massa’s brengen, op zijn eigen voorwaarden. Hij noemt het zelf een revolutie. Met de voorstelling Sacré wil hij die revolutie ontketenen. Een ambitieuze onderneming: de titel verwijst natuurlijk naar het revolutionaire ballet Le Sacre du Printemps (1913, Het Lenteoffer) van de legendarische danser en choreograaf Vaslav Nijinsky, en Polunin treedt in het stuk op als een soort wedergeboorte van Nijinsky en/of diens getergde geest. In juli is Polunins stuk zelfs in première gegaan in het Zwitserse Sankt Moritz, waar de toen al zwaar gestoorde Nijinsky in 1919 zijn laatste optreden gaf. Maar Sacré is allesbehalve een artistieke aardverschuiving. De choreografie van de hier volslagen onbekende Yuka Oishi slingert heen en weer tussen (op zijn best) het bombastische melodrama van Maurice Béjart en (op zijn tenenkrommendst) het choreografische cliché en de huisvrouwenspiritualiteit van Isabelle Beernaert. Wat Polunin hier laat zien kunnen ze verderop aan de Amstel bij Het Nationale Ballet ook, en beter Voor de pauze mijmert Polunin/Nijinsky als een broeierige Hamlet en brengen drie andere dansers herinneringen aan zijn glansrol in Les Sylphides terug. Dat de waanzin al op de loer ligt, valt af te leiden aan het veelvuldig naar het hoofd grijpen, denkbeeldige vliegen vangen of onzichtbare demonen wegslaan. Na de pauze barst hij los in zijn grote solo op Stravinskys monumentale compositie. Hij stort zich volledig in het atletische sprong- en draaigeweld dat Oishi voor hem bedacht. Hij valt, rolt en tijgert, richt zich weer op, zet aan voor grote zweefsprongen en nog een wervelende draaisessie. Hoewel zijn vrijheid van bewegen aantrekkelijk oogt, is het jammer dat de vrijblijvendheid en geringe articulatie Polunins grote potentieel verhullen. En wat hij hier demonstreert, kunnen ze verderop aan de Amstel bij Het Nationale Ballet ook, en beter. Toch klapt het publiek enthousiast bij elke meervoudige tour. Wie welwillend naar de choreografie kijkt, zal het verhaal kunnen volgen en misschien de citaten herkennen uit de balletten die honderd jaar geleden door Nijinsky werden gedanst: Le Spectre de la Rose , l’Après-midi d’un Faune , Petroesjka . Ook verwijst Oishi summier naar zijn jaren in de psychiatrische inrichting en eindeloze hersenspinsels over God en de natuur – al kan de cirkel van droge herfstblaadjes ook een referentie zijn aan Pina Bausch’ Frühlingsopfer . NRC Cultuurgids Wat moet je deze week zien, horen of luisteren? Onze redacteuren tippen en recenseren. Het is echter allemaal te dunnetjes om te ontroeren, al lijkt het publiek onder de indruk. Maar hoe een dergelijke show deze ooit fantastische danser zelf artistiek kan bevredigen, is een raadsel. Misschien wordt hij te zeer afgeleid door zijn andere interesses – Polunin ambieert ook een carrière als acteur – om het onderscheid goed te kunnen maken. En zo valt Polunin hier eigenlijk op meerdere fronten door de mand. Zijn techniek is (in dit stuk) niet exceptioneel, het geheel komt wat zelfgenoegzaam over en als hij een revolutie wil ontketenen, is het misschien een idee om nieuwe in plaats van belegen concepten te exploreren. Blijft over een mediahype. Ofwel: hier worden knollen voor citroenen verkocht. En veel te dure programmaboekjes.
</doc>
<doc id="891" genre="news" gender="?">
Kappen van Hambacher bos voorlopig verboden
 Het Duitse energiebedrijf RWE wil in het honderd hectaren grote bos bruinkool winnen. Milieuactivisten bouwden boomhutten om de kap van het bos tegen te houden. Het Duitse Hambacher bos, waar milieuactivisten al jaren demonstreren tegen rooiing, wordt voorlopig niet gekapt. Het energiebedrijf RWE mag daar de activiteiten voor bruinkoolwinning de komende tijd niet uitbreiden, bepaalde een bestuursrechter in Münster vrijdag. Het betreffende gebied, tussen Aken en Keulen, is zo’n honderd hectaren groot. Het moet wijken voor bruinkoolwinning: energiebedrijf RWE heeft al een mijn bij Hambach, waarvoor in de afgelopen dertig jaar steeds meer bos is gerooid. RWE is de eigenaar van het bos en wil die activiteiten uitbreiden. Bruinkool is nog altijd een belangrijke energiebron in Duitsland, waartegen milieuorganisaties al jaren campagne voeren. Ze vinden de technologie te vervuilend, en willen dat in heel Duitsland de kolencentrales van het net gaan. Het woud werd een symbool voor die strijd: activisten bouwden tientallen boomhutten in het bos om de kap zo fysiek tegen te kunnen houden. Afgelopen maand escaleerden de protesten in het bos. In september besloten autoriteiten en de energiemaatschappij dat het activistenkamp moest worden afgebroken. Bij een van die politieacties kwam op 19 september een journalist bij een ongeval om het leven : hij zakte door een hangbrug die was gespannen tussen twee boomhutten. De ontruiming van het bos werd tijdelijk stilgelegd, maar inmiddels zijn alle constructies van de activisten wel ontmanteld. Vrijdag bepaalde de bestuursrechter in Münster dat in een kort geding niet kan worden geoordeeld over de kap van het bos. Er is een tijdelijk rooiverbod opgelegd; de zaak is verder verwezen naar een bestuursrechter in Keulen, die moet beslissen over de aanklacht die een van de milieuorganisaties heeft ingediend tegen de energiegigant. Daarin wordt gesteld dat het Hambacher bos beschermd moet worden, omdat het het leefgebied is van een zeldzame vleermuis. Duitse media melden dat nog niet bekend is wanneer de uitspraak in die zaak verwacht wordt.
</doc>
<doc id="892" genre="news" gender="?">
Buitenlandminister Lavrov: Russische spionage is een &#8216;misverstand&#8217;
 Het is de eerste reactie van de Russische buitenlandminister op het nieuws van de verijdelde hack van de OPCW afgelopen april. De Russische minister van Buitenlandse Zaken Sergej Lavrov noemt het uitzetten van de vier Russische spionnen in april een “misverstand” tijdens een “routinereis”. Lavrov deed de uitspraak maandagmiddag tijdens een persconferentie . Het was Lavrovs eerste reactie op de beschuldigingen over de hackpraktijken. De vier agenten van inlichtingendienst GROe werden aangehouden en het land uitgezet toen zij het wifi-netwerk van het kantoor van de Organisatie voor het Verbod op Chemische Wapens (OPCW) in Den Haag probeerden te hacken. De Russen parkeerden een auto met hoogwaardige apparatuur om op korte afstand hacks uit te voeren nabij het kantoor toen de Nederlandse inlichtingendienst ingreep. Lavrov zei: “Er is niets mysterieus aan het bezoek van de Russische specialisten aan Den Haag. Het was een routinereis. Ze hebben niets te verbergen. [...] Het leek allemaal een misverstand. In april ontvingen we geen klachten over het incident. [...] Maar drie weken geleden werd gelekt in de Nederlandse media dat deze mensen aan het spioneren waren.” Lavrov verweet Nederland “megafoondiplomatie”. Hetzelfde verwijt maakte Dimitri Peskov, de woordvoerder van de president, vandaag aan Groot-Brittanië. “Rusland is bereid om bewijs te bestuderen over het cyberaanval-incident als dit van de Nederlandse autoriteiten komt. Niet uit de media”, zei Peskov volgens Russisch persbureau TASS . Vrijdag heeft de Russische buitenlandminister de Nederlandse ambassadeur in Moskou ontboden . Het Russische ministerie van Buitenlandse Zaken verweet Nederland “georganiseerde propaganda” die “zeer schadelijk” is voor de bilaterale verstandhouding. De reactie van Lavrov doet denken aan het verweer van de twee verdachten in de novitsjok-vergiftiginszaak rondom Sergej Skripal in het Britse Salisbury. De twee mannen zeiden “gewoon toeristen” te zijn geweest in het dorp.
</doc>
<doc id="893" genre="news" gender="?">
Leeuw investeert in bijkomende AED-toestellen
  Sint-Pieters-Leeuw - Nadat Sint-Pieters-Leeuw de voorbije jaren al zeven AED-toestellen aankocht, investeert ze verder in nog vijf extra defibrillatoren. Deze AED-toestellen komen aan de vijf voetbalvelden in de gemeente: aan de Laekelinde, in Zuun, Brucom, het Negenmanneke en in Vlezenbeek. Eerder werden er al defibrillatoren geplaatst aan de sporthallen in Zuun en Ruisbroek, aan het woonzorgcenttrum Zilverlinde, aan de hoofdbibliotheek aan de Rink en aan de Merselborre in Vlezenbeek. Het Rode kruis kreeg van de gemeente twee toestellen: eentje voor de ziekenwagen en een mobiel toestel om te gebruiken bij evenementen. De beschermkasten van deze toestellen zijn beschermd tegen vandalisme en ze hebben een traceersysteem bij diefstal. Op 31 oktober organiseert het Rode kruis een nieuwe opleiding om met de defibrillatoren te leren werken.
</doc>
<doc id="894" genre="news" gender="?">
De macabere kant van  mooi Friesland: racisme en geweld
 Recensie  Schilder Tjibbe Hooghiemstra houdt van het landschap van zijn geboortestreek de Friese Wouden, maar ziet er ook racisme en geweld, toont hij in museum Belvédère in Oranjewoud. Kijk om je heen en je ziet een boek, zegt de schilder Tjibbe Hooghiemstra. Zijn expositie heet Wâldman . Loop erdoorheen en je bladert door zijn werken die samen een verhaal vertellen. De sluipende landschappen maken de dienst uit, met steile boomstammen, pluizige takken, akkers als slordige lappen, een idee van een huis, een kraai. Met hun ruwe gekriebel en aardekleuren zijn ze uitbarstingen van gevoel. En er zijn woorden van drie in de Wouden geboren schrijvers. Zo citeert Hooghiemstra onder het schilderij van de kraai een strofe van de dichter Nyk de Vries: „We redden ons hier best”. Wegwezen jij, krast de kraai in mijn hoofd, jij hoort hier niet. ,,Ik doe met Nyks woorden wat ik doe met een tube blauw”, zegt Hooghiemstra. Tjibbe Hooghiemstra (1957) is in de Friese Wouden geboren. Hij houdt hartstochtelijk van het landschap, dat vertellen de schilderijen en de schetsen. Maar hij laat zich niet verblinden. Er gaat iets schuil, het zit achter witte vliezen, achter een kras. Het schimmige bruin van de bomen plet het groen. Dezelfde onderkoelde razernij treft, aan het begin van de expositie, het lange gedicht van De Vries over de Friese Wouden: Wie ik ben? Waarom wil je dat weten? Wat heeft dat ermee te maken? Met Wâldman prikt Hooghiemstra de mythe van de ‘mienskip’ door, de Friese gemeenschapszin. „Mienskip is heilig verklaard”, zegt hij. Hij kent de keerzijde ervan en die is macaber. Tijdens zijn jaren in de Friese Wouden zag hij racisme, kindermisbruik, geweld, harddrugs. Hij zag ook dat iedereen wegkeek en toen hij probeerde in te grijpen, gebeurde er nog niks. Hij kreeg er „een pesthekel” aan. „Je kúnt je niet afzijdig houden. Soms moet je de kudde juist niet beschermen, daar komt mens zijn op neer”, zegt hij. Zijn gram haalt hij in dat grote doek, besmeurd met de contouren van een brullende leeuw. Het is de Lonsdale-leeuw, totem van extreemrechtse jongeren in de Wâlden van wie het wangedrag werd weggewuifd. Zijn verdriet zit in die twee schilderijen in nachtblauw en maanwit, elk met een ijl getekend meisje in een poppenjurkje op de voorgrond. Oogjes open. Oogjes dicht. Zijn angst zit in de serie schetsen met dat eilandje. Water, een groepje bomen, mist, vegen. Het zijn variaties op een foto van een plaats delict, hij kreeg hem van een politieman. Hooghiemstra zoekt het kwaad, steeds weer gaat hij terug naar de scene of the crime . Hij bewerkte de foto. Maakte tekening na tekening na tekening, donker, licht, ijl, dik, vlek, kras. Niemand wilde zien wat hier is gebeurd en nu is het weg. Opgelost in het landschap. Onderdeel van Wâldman is ook een klein, hebberig makend boek. De teksten, de beelden, de kleuren, het zwart. De sfeer, de kille drift. Alles is er. Sla pagina 56 op en je hoort het gedicht van Nyk de Vries, het komt uit een plat zwart luidsprekertje met witte draadjes. Het zit in het boek geplakt. „Mooi he”, zegt Hooghiemstra. „Net een bom”.
</doc>
<doc id="895" genre="news" gender="?">
Slachtoffers aanslag synagoge Pittsburgh tussen 54 en 97 jaar oud
 Drie vrouwen en acht mannen zijn om het leven gekomen bij de schietpartij. Volgens minister van Justitie Jeff Sessions kan de dader de doodstraf krijgen. De elf mensen die bij de schietpartij in een synagoge in het Amerikaanse Pittsburgh omkwamen, waren tussen de 54 en 97 jaar oud. Dat hebben de autoriteiten zondag bekendgemaakt . Het gaat om acht mannen en drie vrouwen. Onder de doden waren minstens één stel en twee broers. Hun families zijn op de hoogte gebracht. Ook heeft de politie details bekendgemaakt over de aanslag zelf. De 46-jarige Robert Bowers zou zo’n twintig minuten in de synagoge zijn geweest. Hij was gewapend met een semiautomatisch geweer en drie andere vuurwapens. Bowers heeft in drie verschillende vertrekken van het gebouw slachtoffers gemaakt, ook zou hij heel vaak hebben geschoten: in het hele pand zijn hulsen aangetroffen. Het is niet duidelijk waarom Bowers deze specifieke synagoge heeft uitgekozen. Volgens de openbaar aanklager lijkt het er niet op dat de man samenwerkte met anderen. De 46-jarige Robert Bowers, die nog in het ziekenhuis ligt, zou tegen de politie hebben gezegd dat hij vindt dat “alle Joden moeten sterven” en dat zij “genocide op zijn soort mensen plegen”. De man wordt ervan verdacht 29 misdaden te hebben begaan: van elfvoudige moord tot het belemmeren van religieuze vrijheid. Volgens de Amerikaanse minister van Justitie Jeff Sessions zou Bowers veroordeeld kunnen worden tot de doodstraf. President Trump zei zaterdag dat hij vindt dat “alle mensen die dit doen de doodstraf verdienen”. Bowers zal waarschijnlijk maandag voor de rechter komen.
</doc>
<doc id="896" genre="news" gender="?">
Brazilië feest en vreest na verkiezingswinst Bolsonaro
 Terwijl de aanhang van de extreemrechtse Bolsonaro euforisch is over zijn aanstaande presidentschap, vrezen tegenstanders het ergste voor de Braziliaanse democratie. ,,O mito, o mito!” De mythe! Duizenden Brazilianen gillen luidkeels door elkaar op de Avenida Lúcio Costa in Rio de Janeiro voor het huis van Jair Bolsonaro, de extreemrechtse, oud-legerkapitein. Zondag werd hij met ruim 55 procent van de stemmen gekozen tot de nieuwe president van Brazilië. Vuurwerk fonkelt boven het strand en uit de boxen van een langsrijdende muziekwagen klinken overwinningsliederen. Een man verkleed als spiderman schuift soepel door de groengele menigte in de nationale Braziliaanse kleuren, twee clowns zwaaien met grote vlaggen. ,,Onder Bolsonaro wordt Brazilië eindelijk het land van de toekomst, zoals dat aan onze voorouders is belooft toen ze zich hier kwamen vestigen uit Europa”, zegt een vrouw van in de dertig. Vervolgens somt ze in staccato een waslijst maatregelen op die Bolsonaro nu hij president is direct moet nemen. ,,Iedereen die corrupt is oppakken en in de gevangenis stoppen. Ziekenhuizen bouwen, goed onderwijs garanderen en Brazilië veiliger maken’, kortom alles moet compleet anders dat hoe het nu gaat”, zegt ze resoluut. Bolsonaro won de verkiezingen van zijn tegenstander Fernando Haddad van de Arbeiderspartij (PT), die 45 procent van de stemmen binnenhaalde, maar Brazilië is compleet verdeeld. ,,Ruim 30 procent van de stemmen was blanco, ongeldig of geannuleerd, en dat zegt veel”, zegt politicoloog Mauricio Santoro. ,,Een grote groep heeft deze verkiezingen langs zich heen laten gaan, terwijl ze een cruciale stem hadden als ze wél waren gaan stemmen”. Geboeid volgde Santoro de eerste speech van Bolsonaro als gekozen president. In eerste instantie verscheen Bolsonaro, zoals hij dat ook tijdens zijn campagnes deed, online via een slechte, brokkelige internetverbinding. Uiteindelijk sprak hij de bevolking live op de televisie toe via een professionele verbinding vanuit zijn huis. ,, Ik zal de grondwet en persoonlijke vrijheid respecteren”, beloofde Bosonaro. ,,Dat is een belofte die ik doe aan jullie en aan God” vervolgde hij, waarna hij begon te bidden terwijl hij naast zijn vrouw stond. ,,Dit is voor het eerst dat een president live op televisie bidt tijdens zijn verkiezingstoespraak, de macht van religie is nu echt onze politiek ingedrongen via het hoogste ambt. Toch heb ik nog geen werkelijke verzoenende boodschap ontdekt. Ook in zijn eerste speech gaf Bolsonaro direct weer af op de media en bedreigde hij linkse krachten”, zegt Santoro. En toch zal Bolsonaro de komende maanden samenwerkingen en verbinding moeten aangaan, in elk geval met het Congres, wil hij goed kunnen regeren. Hij moet allianties smeden met de ruim 500 congresleden van uiteenlopende partijen, met zijn eigen partij is hij met 52 zetels is vertegenwoordigd. Hoewel het congres na deze verkiezingen enorm is opgeschoven naar rechts en Bolsonaro er een behoorlijk aantal natuurlijke bondgenoten bij heeft, waaronder de lobby van de zogeheten koe, kogel en kerk, bestaande uit machtige, oerconservatieve christelijke grootgrondbezitters, geeft niemand zijn steun zomaar in de politiek. Foto: Fernando Maia  ,, Ze willen daar iets voor terug willen zien. Bijvoorbeeld invloed op ministeries, via bestuursposten en via beleid. Maar Bolsonaro heeft al aangekondigd het aantal ministeries te willen halveren van meer dan 30 naar 15. Er is dus minder plaats voor invloed van de congresleden op ministeries”, aldus de politicoloog. In de toespraak na zijn verlies zei Fernando Haddad dat hij verzet en oppositie zal blijven plegen en vechten voor de democratie. Ook de mensenrechtenorganisatie Human Right Watch (HRW) kwam direct met een verklaring waarin scherp werd gesteld dat ze democratische processen en mensenrechten in Brazilië nauwlettend gaan volgen nu Bolsonaro gekozen is tot president. Op sociale media verschenen na Bolsonaro’s overwinning beelden waarbij militairen in legervoertuigen in de straten van Niteroi, een voorstad van Rio, groots worden onthaald door Bolsonaro-fans, alsof het om de militaire staatsgreep van 1964 gaat. Op andere beelden poseerden ouders met hun kinderen met enorme mitrailleurs, als teken van de verruiming van de wapenwet die Bolsonaro snel wil invoeren nu hij president is. Marcio de Lima heeft Bolsonaro’s bekende schietgebaar, waarbij hij een geweer nabootst, op een reeks zelfgemaakte bekers afgebeeld die hij verkoopt voor de huis van Bolsonaro. ,,Het is mijn eigen ontwerp, maar de bekers zijn niet aan te slopen, iedereen wil er een” zegt hij. Terwijl de massa voor zijn huis nog tot laat doorfeest, heeft Bolsonaro al de eerste felicitaties binnen van presidenten uit omliggende landen zoals Argentinië en Chili, ook landen met rechtse presidenten hoewel minder radicaal als Bolsonaro. Trots twitterde Bolsonaro later op de avond dat hij ook de felicitaties van de Amerikaanse president Donald Trump heeft ontvangen, zijn grote voorbeeld met wie hij vaak vergeleken wordt, en met wie hij van plan is nauw te gaan samenwerken.
</doc>
<doc id="897" genre="news" gender="?">
Tussengeneratie studenten eist geld
 Groningen - Studenten die tussen 2015 en 2018 zijn begonnen aan hun opleiding, eisen financiële compensatie. Ze kregen nét geen studiefinanciering meer en ook de verlaging van het collegegeld dat dit studiejaar is ingevoerd voor eerstejaars, liepen deze studenten mis. Een petitie -compenseerstudenten.petities.nl- is inmiddels ruim 123.000 keer getekend. Britte Veltman en Amelia Zuidema studeren verpleegkunde aan de Hanzehogeschool. De twee 20-jarigen vonden het al zuur toen ze in 2015 begonnen en ze geconfronteerd werden met de afschaffing van de basisbeurs. Het leenstelsel kwam daarvoor in de plaats. De basisbeurs werd in 1986 ingevoerd en daarvoor kregen ouders van studerende kinderen een opslag op de kinderbijslag. Maar het financiële verhaal werd nóg zuurder toen bekend werd dat dit studiejaar startende studenten geen 2000, maar 1000 euro collegegeld hoeven te betalen. „Dat vinden we oneerlijk. We gunnen ze natuurlijk een lager collegegeld, maar dat zou voor alle studenten moeten gelden”, vertelt Britte. „Er is een grote groep die nergens van profiteert. Dit is discriminatie. Daarom eisen we nú financiële compensatie.” Overigens is er vanuit het Ministerie van Onderwijs wel een soort compensatieregeling voor de tussengeneratie in het leven geroepen; een studievoucher van 2000 euro die studenten pas tussen de 5 en 10 jaar na afstuderen mogen gebruiken, in het kader van een leven lang leren. Voorzitter Carline van Breugel van de Landelijke Studentenvakbond: „Dat slaat natuurlijk nergens op. Het is veel verstandiger om de gedupeerden nu al gebruik te laten maken van de voucher. Dan kunnen ze er bijvoorbeeld een deel van hun master mee betalen.” Ze vervolgt: „Het leenstelsel raakt zowel studenten die zich diep in de schulden moeten steken als het hoger onderwijs hard. Zonder enige vorm van compensatie hebben we nu drie lichtingen aan studenten - dat zijn er ruim 574.000 - die wel schulden hebben moeten maken, maar niet beter onderwijs kregen. Voor de 123.000 ondertekenaars en de LSVb is de maat vol.” Onderwijsinstellingen beloofden in 2015 bij de invoering van het leenstelsel om 600 miljoen aan voorinvesteringen te doen zodat de startende studenten konden genieten van een hogere onderwijs kwaliteit. Van Breugel: „Hier is alleen niks van terecht gekomen, er is volgens de rekenkamer maar 280 miljoen aantoonbaar besteed aan de kwaliteit van het onderwijs.” Studenten gaan 24 november protesteren tegen het leenstelsel. Van Breugel: „Het is bizar dat we jonge mensen diep in de schulden laten steken om te kunnen studeren. De basisbeurs, die moet terug!” 
</doc>
<doc id="898" genre="news" gender="?">
Fujimori weer vast na terugdraaiing amnestie
 Alberto Fujimori leidde in de jaren negentig een hard bewind in Peru. In december kreeg hij nog gratie vanwege zijn zwakke gezondheid. Alberto Fujimori, de voormalig president van Peru, is woensdagnacht gearresteerd nadat het Peruaanse hooggerechtshof eerder op de avond de aan hem verleende amnestie had teruggedraaid. Na die uitspraak is de ex-president naar een ziekenhuis gebracht. Fujimori, die tussen 1990 en 2000 de leider was van een rechtse regering in het land, werd in 2009 veroordeeld wegens fraude en misdaden tegen de menselijkheid. Fujimori regeerde met harde hand en voerde strijd tegen linkse guerrilla’s in Peru, waartegen hij een doodeskader van de militaire inlichtingendienst inzette. Hij kreeg een celstraf van 25 jaar, waarvan hij er tien heeft uitgezeten. Afgelopen december, op Kerstavond , kreeg de nu 80-jarig amnestie: toenmalig president Pedro Kuczynski besloot daartoe, naar eigen zeggen om de zwakke gezondheid van Fujimoro. De amnestie leidde tot onrust in Peru , veel mensen gingen in protest de straat op. Fujimori’s vrijlating bleek onderdeel van een politieke deal waarmee Kuczynski een afzettingsprocedure wist te vermijden, dankzij steun van Fujimori-getrouwen in het congres. Kuczynski zelf trad in februari toch af. Ook na de verleende gratie moest Fujimori nog voor de rechter verschijnen, vanwege een zaak over zes boeren die in 1992 werden ontvoerd, gemarteld en gedood. Direct nadat woensdagavond de terugdraaiing van de amnestie bekend werd, is Fujimori naar een kliniek gebracht in Lima, de hoofdstad van Peru. Voor het ziekenhuis verzamelden zich sympathisanten. Zijn advocaat heeft inmiddels laten weten dat bezwaar te maken tegen de uitspraak van het hooggerechtshof.
</doc>
<doc id="899" genre="news" gender="?">
Gezonde drankjes, muziek en massaspel op Weekeinde van de Jeugd
  Gooik - Ook Gooik wilde de Dag van de Jeugdbeweging niet onopgemerkt laten voorbij gaan. De jeugdraad installeerde een dj in de busstelplaats van De Lijn in Leerbeek waar de Gooikse jeugd getrakteerd werd op een streepje muziek maar ook op een alcoholvrije cocktail. Het feestje gaat ook nog dit weekeinde verder. Zaterdag biedt de gemeente alle leiders en leidsters van Gooikse jeugdverenigingen een etentje aan. Zondagnamiddag is er een massaspel voorzien op het atletiekplein aan de Houteman met meer dan 400 kinderen en jongeren.
</doc>
<doc id="900" genre="news" gender="?">
Feestzaal De Lindekens viert veertigste verjaardag
 Het zijn drukke weken voor Hellemans, want op zijn 67ste staat hij voor het eerst op een politieke lijst. Hij is lijstduwer voor CD “Mijn dochter Joke zetelde in de gemeenteraad, maar zij is moeten stoppen omdat ze naar Zoersel verhuisd is. Ik heb het puur gedaan uit sympathie voor de burgemeester, maar nu het zover is, wil ik er ook écht voor gaan”, zegt de cafébaas en duivel-doet-al. Naast de verkiezingscampagne wou Hellemans ook de veertigste verjaardag van feestzaal De Lindekens niet zomaar laten passeren. “Woensdag heb ik Luc Caals geïnviteerd om hier op te treden voor alle klanten en leveranciers. 42 jaar geleden hebben wij café De Lindekens overgenomen van Stefan Jezierski. Het café bestaat al honderd jaar, schat ik. Omdat hier in Massenhoven alleen een heel ouderwetse parochiezaal uit het expojaar '58 was, liet ik nog een feestzaal bouwen. Die ging open in de kermisweek. De gemeente, de vrouwengilde - alle verenigingen kwamen naar hier, want er was niks anders. Later is er een betere parochiezaal gebouwd.” De gouden periode voor feestzaal De Lindekens waren de jaren van de demonstratiereizen. “Die bussen kwamen uit heel België. Er werd een demonstratie gedaan van schapenwollendekens of iets anders, en 's middags bleven die mensen hier allemaal eten. Nadien reden ze verder naar Brugge ofzo voor een uitstap. Er kwamen hier in die periode soms drieduizend mensen per week.” Nu is het veel rustiger geworden, al was er gisteren toch alweer een koffietafel. “Het café is alleen nog op vrijdagavond en op zondag open. Die van ons kan dat contact met de klanten niet missen. Zelf wil ik afbouwen, ook met wat ik op de kermis doe. Mijn oude paardenmolen met houten dieren is na de Molenfeesten in september direct op transport naar Polen gezet voor restauratie. En toch droom ik nu weer van een zwiermolen met kettingen.” Na de kermis gaat Gilbert zich toeleggen op Kerstmis in Onze Straat, de kersthappening in Massenhoven. kristin matthyssen ¦
</doc>
<doc id="901" genre="news" gender="?">
Hope for Lio organiseert tweede halloweentocht
  Pepingen - De werkgroep Hope for Lio organiseert woensdag 31 oktober voor de tweede keer een halloweentocht om de familie van de kleine Lio Vanbever te steunen. Lio is nu 2,5 jaar, woont in Pepingen en heeft de genetische aandoening CDKL5 waardoor ze dagelijks epilepsie-aanvallen krijgt. Hierdoor kan Lio nog niet stappen, zelfstandig zitten, praten of dingen vast grijpen. Omdat de nodige hulpmiddelen en therapieën veel geld kosten, organiseren vrienden en familie de halloweentocht. Start en aankomst is ook deze keer de schuur Vanderstokken in de Kerkstraat in Pepingen. Starten kan tussen 18uur en 20uur. Nieuw is dat er dit jaar een kinderpad is van een kilometer en een horrorpad van 3,2 kilometer. Na afloop is er een after-spook-party in de schuur die vanaf 22uur ook open staat voor niet-deelnemers aan de halloweentocht.
</doc>
<doc id="902" genre="news" gender="?">
Payback time in MC Slotervaart
 AMSTERDAM - ,,Wat gaan we doen met de kunst bij de liften?” De receptioniste van het MC Slotervaart kijk haar collega aan. Het antwoord dat ze krijgt, heeft ze vanmorgen al tig keer gehoord. ,,Géén idee. Stuur meneer maar naar de directie, naar de curator, misschien weet hij het.” 
</doc>
<doc id="903" genre="news" gender="?">
Voormalig SP-kamerlid Sharon Gesthuizen naar GroenLinks
 Ze heeft haar lidmaatschap bij de SP opgezegd. Gesthuizen had al langer kritiek op de partij. Voormalig SP-Kamerlid Sharon Gesthuizen is overgestapt naar GroenLinks. Dat bevestigt Gesthuizen na berichtgeving in het AD . Ze heeft haar lidmaatschap bij de SP opgezegd. Waarom Gesthuizen is overgestapt, heeft ze nog niet bekendgemaakt. Ook is het nog niet bekend of ze weer een politieke functie gaat bekleden. Het voormalige SP-Kamerlid had al langer kritiek op de partij. Zo schreef ze vorig jaar een boek waarin ze kritisch was op de partijmentaliteit. Zo schrijft ze dat er weinig ruimte is voor kritiek binnen de partij en dat de omgangsvormen keihard zijn. “Er wordt hard afgerekend met iemand die iets fout doet of lager in de pikorde staat. En sommige meningen worden overduidelijk niet gepruimd.” Gesthuizen zat van 2006 tot maart 2017 in de Tweede Kamer voor de SP. Ze stelde zich in 2015 kandidaat om voorzitter te worden van de SP. Deze verkiezing verloor ze met 41 procent van de stemmen van vakbondsman Ron Meyer. In 2016 maakte ze bekend zich niet opnieuw kandidaat te stellen voor de volgende Tweede Kamerverkiezingen. Ze zei dat ze tien jaar Kamerlidmaatschap “een lange tijd” vond. Inmiddels is ze voorzitter van de Branchevereniging Maatschappelijke Kinderopvang.
</doc>
<doc id="904" genre="news" gender="?">
DIt is Poetins Oostenrijkse vriendin
 De partijloze Kneissl is minister in de radicaal rechtse FPÖ-regering. Wat voor politiek bedrijft zij eigenlijk? Aan de vergadering van Europese ministers van Buitenlandse Zaken, deze maandag in Luxemburg, zijn wat verontruste telefonades voorafgegaan: de Oostenrijkse minister Karin Kneissl, wier land momenteel EU-voorzitter is, heeft in augustus op haar eigen huwelijk met de Russische president Poetin gedanst. De in Wenen geboren Karin Kneissl (53) is een partijloze politica die namens de rechts-populistische FPÖ in de Oostenrijkse regeringscoalitie zit. De regering wordt geleid door de conservatieve christen-democraat Sebastian Kurz. Kneissl kwam in het nieuws nadat ze de Russische president Vladimir Poetin uitnodigde op haar huwelijk, in augustus. Ze stonden samen op de dansvloer. Op de agenda staan prangende zaken – van de oorlog in Syrië tot de relaties met Turkije. Ook worden in Luxemburg ministers verwacht uit Armenië, Oekraïne, Georgië en andere oud-Sovjetrepublieken met wie de EU een ‘Eastern Partnership’ heeft. Sommige deelnemers namen aanstoot aan filmpjes waarop Kneissl (53) in een witte dirndl een diepe kniebuiging maakte voor Poetin. Hij zat ook naast de bruid tijdens de lunch en hield de tafelrede. Kneissl heeft altijd gezegd dat het huwelijk „privé” was. Maar Poetin werd van het vliegveld gehaald door de Ruslandgezant van de Oostenrijkse regering. Sommige mensen op Kneissls ministerie zijn sindsdien gepolst door collega’s uit andere hoofdsteden. Hun vraag: „Wat betekent het voor ons, als zij zo dik is met de Russische president?” Goede vraag, zeker ook na het jongste schandaal rond de Russische agenten bij het OPCW in Den Haag. Kneissl is partijloos, maar werd door de radicaal rechtse FPÖ eind 2017 als minister gekandideerd. De FPÖ heeft sinds 2016 een vriendschapsverdrag met Poetins Verenigd Ruslandpartij en accepteert de annexatie van de Krim. Na de vergiftigingszaak-Skripal zei Kneissl op een EU-vergadering dat het bewijs dat Rusland erachter zit, niet volledig geleverd is. Kennelijk kon je een speld horen vallen. Sindsdien vragen velen zich af: waar staat Kneissl precies? Hoe strak houdt de FPÖ haar aan de lijn? En wat betekent dit allemaal voor de Oostenrijkse rol als EU-voorzitter, als er in december over de verlenging van de Ruslandsancties moet worden gestemd? Eensluidend antwoord op deze vragen, zo blijkt bij een rondgang in Wenen, is moeilijk te geven. Het is onduidelijk waar ze staat, ook als het Rusland betreft. Als er één beeld van Kneissl oprijst, is het van een eigengereide, solistische persoon met een sterk gevoel voor eigenwaarde. Zoals veel Oostenrijkers is ze Rusland welgezind. Maar ze lijkt zich niet makkelijk te laten commanderen door een partij. Kneissl poeiert moeilijke vragen geregeld af met: „Lees eerst mijn boek maar eens. Daar staat het allemaal in.” Kneissl werd in januari 1964 geboren en groeide op in Jordanië: haar vader was piloot voor koning Hoessein, haar moeder stewardess. Vandaar dat zij haar toespraak voor de Algemene Vergadering van de VN in New York, vorige maand, in het Arabisch begon ( „Merhaba!”) en ook naar een paar andere talen schakelde. Ze studeerde in Wenen, Parijs en Beiroet en werkte tussen 1990 en 1998 bij het Oostenrijkse ministerie van Buitenlandse Zaken. „Ze was contraire”, zegt een diplomaat die met haar werkte. „Ze had meningen die afweken van de officiële lijn, en ventileerde die. Dat is moedig in een hiërarchisch land als Oostenrijk. Maar ook een beetje dom. Als beginneling moet je je plaats kennen. Je gevechten zorgvuldig kiezen. Anders irriteer je iedereen en kom je nooit ergens.” Kneissl verliet het ministerie in 1988 toen zij naar Boedapest wilde, maar naar Madrid werd gestuurd. Functionarissen vertellen dat ze zich nu, terug in het ministerie, omringt met coterie van toen: einzelgängers als zij, die soms net de verkeerde toon aansloegen. De hoogste ambtenaar in het ministerie werd snel ambassadeur in Parijs. Na Madrid was Kneissl freelance publicist en spreker. Ze schreef over buitenlandpolitiek in conservatieve kranten en gaf commentaar op tv. Ook hield ze lezingen over het Midden-Oosten, energie en geopolitiek. Ze had sterke meningen; noemde Jean-Claude Juncker „arrogant” en een „cynicus”. De Paus was „gevaarlijk naïef”. Kneissl kreeg nooit ergens een vast contract, snibde de krant Der Standard laatst, „omdat ze de chef Buitenland altijd aan het uitleggen was hoe hij zijn baan moest doen”. Kneissl woont op een boerderij vol dieren buiten Wenen. Soms neemt ze haar twee honden mee naar haar werk. Tijdens een recente toespraak snurkten ze zo hard dat hun baasje nauwelijks te verstaan was. Ze was ooit gemeenteraadslid voor de conservatieve partij ÖVP. Ze is een typische Oostenrijkse conservatief, zeggen velen. Ze trok de aandacht van de FPÖ in 2012 met haar boek Testosteron macht Politik , over jonge migranten die naar Europa komen vol revolutionaire, hormonale driften. Ze oogstte een storm van protest, maar de FPÖ strikte haar voor optredens. Kneissl is geen FPÖ-lid maar ziet er geen been in om de partij als springplank te gebruiken. In interviews omzeilt ze de loyaliteitsvraag behendig. De FPÖ overwoog haar te kandideren voor de presidentsverkiezingen in 2016. Toen het niet doorging, maakte Kneissl bekend dat ze wel gepolst was. Voor Buitenlandse Zaken was ze de ideale FPÖ-kandidaat: ze is oud-diplomaat, polyglot en name-dropper , maar geen deel van het establishment. Kneissl poeiert moeilijke vragen geregeld af met: „Lees eerst mijn boek maar eens. Daar staat het allemaal in.” Op het ministerie vinden sommigen haar echter een verademing. Haar voorgangers, onder wie kanselier Sebastian Kurz, waren zo druk met hogerop komen of partijpolitiek gekonkel, dat ze vaak afwezig waren. Kneissl neemt het werk juist extreem serieus. Ze bestelt stapels rapporten en doet niets liever dan buitenlandse hoogheden ontmoeten. Kurz blijft als kanselier verantwoordelijk voor Europese Zaken omdat hij dit, zeker tijdens het EU-voorzitterschap, niet bij de eurosceptische FPÖ wil leggen. Kneissl stort zich dus met volle energie op een gehalveerde agenda. Op Europees terrein vertolkt ze zíjn mening. NRC Internationaal Elke werkdag de indrukwekkendste artikelen uit de wereldpers. Ze clasht soms met Kurz. Hij was ongelukkig met de ophef rond haar huwelijk. Kneissl nodigde Poetin uit toen die begin juni op werkbezoek in Wenen was. Er was een diner met ministers, met partners. Die dag had ze de trouwkaarten van de drukker gekregen, ze nam ze mee. Spontaan gaf ze Poetin er ook een, al kon dat protocollair niet: hij is twee rangen te hoog. Kurz en president Van der Bellen stonden erbij. Het overviel hen. Kneissl zei later dat het „een spontane opwelling” was geweest. „Ik verwachtte niet dat hij de uitnodiging zou aannemen.” Maar Poetin greep met beide handen de kans aan om te bewijzen dat hij, de boeman van Europa, een machtsfactor is op het continent. Van der Bellen weigerde te komen. Kurz moest vele tafels verderop lijdzaam toezien hoe de Rus de show stal. Later postte Russia Today alle filmpjes op YouTube. Wat velen niet weten, is dat Kneissl nóg een buitenlandse politicus uitnodigde: de Britse minister van Buitenlandse Zaken Jeremy Hunt, die de EU laatst met de Sovjet-Unie vergeleek. Wéér een buitenstaander die moeilijk ligt. Hunt kwam niet. In Wenen haalden sommigen opgelucht adem. Eén zo’n rel tijdens het voorzitterschap leek ze meer dan genoeg.
</doc>
<doc id="905" genre="news" gender="?">
Puber ook na het pensioen erg welkom
 3500 nieuwe pleeggezinnen: dat is het doel van de Week van de Pleegzorg, die woensdag voor de vierde keer van start gaat. Volgens opa Jos Verhoeven (68), secretaris van de Stichting Belangenbehartiging Pleeggrootouders Nederland (SBPN), hoeft er niet ver gezocht te worden. „In principe heeft elk kind vier opa’s en oma’s, toch?” Zelf zorgt Jos, samen met zijn vrouw Bep, al dertien jaar voor kleinzoon Lucas (16). 
</doc>
<doc id="906" genre="news" gender="?">
Student naar het ziekenhuis na overval met geweld
  Leuven - Een 18-jarige student uit Hasselt werd dinsdagnacht voor verzorging overgebracht naar het Heilig Hartziekenhuis in Leuven, nadat hij door onbekenden op de grond werd gegooid tijdens een overval. Hij moest gehecht worden. Het was de eerste keer dat de jongeman in Leuven uitging. Hij was met enkele vrienden in Leuven op stap, maar verloor hen uit het oog. Omdat de batterij van zijn gsm plat was, kon hij hen niet bellen. Hij raakte wat verdwaald, maar kwam uiteindelijk in de Brusselsestraat terecht waar hij het kot van de vriend herkende en besloot daar te wachten. Tijdens het wachten werd hij aangevallen door vier onbekende mannen die hem vasthielden en zijn zakken doorzochten. De vier vonden enkel de platte gsm en namen deze mee. Toen ze er vandoor gingen, duwden ze hem met fors tegen de grond. Hij belandde met het achterhoofd op de betonnen stoep. Het slachtoffer moest met een snee aan het achterhoofd naar het ziekenhuis worden overgebracht, waar de wonde werd verzorgd en gehecht. De politie heeft een onderzoek opgestart naar de vier onbekenden mannen wegens diefstal met geweld.
</doc>
<doc id="907" genre="news" gender="?">
Dieven breken raam open in Hasselt
  Hasselt - Via een raam zijn dieven donderdag in een huis in de Trekschurenstraat binnengedrongen. De feiten werden even na 20 uur ontdekt. Wat er werd gestolen is nog niet geweten. (mm)
</doc>
<doc id="908" genre="news" gender="?">
Bouwjaar 1978 'Made in Pulle' verzamelt in De Kroon
 Het werd een gezellige avond en aangenaam weerzien. Sommigen hadden elkaar sinds de lagere school, 28 jaar geleden, niet meer gezien. Initiatiefnemers Joeri Denolf, Joeri Van De Ven, Heidi Van Laer, Vanessa Wouters, Bert Fierens en Bart De Moor brachten hun oud-klasgenoten weer samen.
</doc>
<doc id="909" genre="news" gender="?">
Zeker elf doden na aardbeving in Haïti
 Het is de zwaarste beving sinds 2010. Hulpdiensten roepen mensen op rustig te blijven en niet naar valse berichtgeving te luisteren. Een aardbeving met een kracht van 5,9 voor de noordwestkust van Haïti heeft zeker elf mensen het leven gekost. Meer dan honderd mensen raakten gewond. Dat meldt Reuters zondag. De zwaarste beving vond plaats om acht uur lokale tijd (twee uur ‘s nachts Nederlandse tijd). De kuststad Port-de-Paix, met zo’n 200.000 inwoners, en het eiland Tortuga zijn het zwaarst getroffen. Het epicentrum lag twintig kilometer van Port-de-Paix, onder zee. Het is de zwaarste beving sinds 2010. Toen kostte een aardbeving met een kracht van 7,0 naar schatting 316.000 mensen het leven. In twee tweets roepen de Haïtiaanse premier Jean-Henry Céant en president Jovenel Moïse mensen op rustig te blijven. In het noordwesten zou paniek zijn ontstaan. Hulpdiensten benadrukken dat zij de enige correcte bron zijn voor nieuws over de situatie. “Luister niet naar geruchten en wees kritisch op de foto’s die rondgaan op sociale media en het internet”:
</doc>
<doc id="910" genre="news" gender="?">
Een deel van  Kameroen  wil  afscheiden
 Tanda Theophilus,  Zondag zijn er verkiezingen in Kameroen, waar een conflict met Engelssprekenden ontbrandde in oorlog. Tanda Theophilus is een van de verkiezingswaarnemers. Wij willen weten wie er wint tijdens de verkiezingen zondag. De Kameroeners willen weten; blijft het rustig? Tanda Theophilus, politiek analist en onderzoeker voor de International Crisis Group is op reis door het West-Afrikaanse land. Hij is een waarnemer tijdens de verkiezingen. Er broeit van alles in Kameroen – de binnenlandse veiligheid was het belangrijkste onderwerp van de campagne. Niet voor niets reisde president Paul Biya, die hoogstwaarschijnlijk herkozen wordt, af naar het Verre Noorden, de dichtbevolkte provincie waar sinds 2014 een strijd woedt tegen Boko Haram. De islamitische extremistische groepering uit Nigeria pleegde ook aanslagen in Kameroen. Biya, al sinds 1982 aan de macht in Kameroen, is er volgens de ICG in geslaagd de groepering „nagenoeg compleet” te verdrijven. Kameroense soldaten werden getraind door de Verenigde Staten in anti-terreur. „Door naar het Verre Noorden af te reizen, kon hij laten zien: ik versloeg de terroristen hier, en zal hetzelfde doen met de terroristen in het westen”, zegt Theophilus. Het ‘westen’, dat zijn de provincies Noordwest en Zuidwest. Ook daar zijn volgens Biya en zijn regering terroristen actief. Maar anders dan een islamitische terreurgroep betreft het in deze Engelstalige regio’s een separatistische beweging: van de Ambazonian Defence Force, de Red Dragons en de Tiger milities, groeperingen die bereid zijn steeds meer te vechten voor afscheiding van de Franstalige staat. In het afgelopen jaar zijn meerdere gewapende milities ontstaan in de twee Engelstalige regio’s. Die opstand heeft een lange geschiedenis; de Engelstaligen worden achtergesteld door de Franstalige meerderheid en politieke elite van het land. Zo’n 20 procent van de inwoners van Kameroen is Engelstalig. Bijna alle ministers in de regering in hoofdstad Yaoundé spreken Frans, net als de politie en het leger die in het westen worden gestationeerd. In 2017 zorgden hervormingen in het onderwijs en het rechtssysteem – die juist worden gezien als belangrijke peilers in de Engelstalige cultuur - voor onvrede onder Engelstalige leraren en advocaten. Hun protesten werden hardhandig neergeslagen, wat leidde tot meer verzet en de oprichting van verdedigingsmilities. „Die situatie is de laatste maanden verergerd, de strijdende groepen zijn gegroeid in ledental, zegt Theophilus. „Meer groepen zijn nu gewapend, en ze dragen zwaardere wapens.” Analisten schatten het aantal gewapende separatisten op duizend, het dodental in de regio loopt op. De nationale legereenheden van Biya en de separatisten doen elkaar over en weer wrede dingen aan, zegt Theophilus, met dit jaar al zeker vierhonderd burgerdoden alf gevolg. Het optreden van het leger zorgt voor olie op het vuur, zegt Theophilus. In juni en juli wilden de Engelstalige groepen een provincie met meer autonomie. Nu nemen zij pas genoegen met een eigen staat, het gedroomde Ambazonia. „Eerder in de zomer stelde het ICG een dialoog voor tussen de verschillende partijen, maar dat is nu niet te doen”, stelt Theophilus. „De enige dialoog waar de milities nog voor willen zitten, is om de separatie vast te stellen.” Dat gebeurt al een beetje. In Noordwest en Zuidwest winnen verschillende groepen aan terrein, ziet analist Theophilus, maar van één uniforme beweging is nog geen sprake: „Op de grond willen de separatisten best samen vechten, maar in de hogere leiding is sprake van spanning”, zegt Theophilus. De milities worden aangespoord, geleid en gesteund – met voornamelijk financiële middelen, maar ook bewapeningen – vanuit Engelstalige diaspora in de Verenigde Staten, België en Zuid-Afrika. „Zogeheten regeringen in ballingschap voor Engelstalig Kameroen zijn er altijd geweest. Ze zien nu hun kans schoon, denk ik. Maar aanhoudend geweld betekent nog niet dat de voortgang daarna duidelijk wordt en dat die separatie er komt.” De leiders in ballingschap gaan niet stemmen, Biya’s winst staat vast. Met verkiezingen uit de weg, denkt Theophilus, zullen kiezers in de hoofdstad en de Franstalige gebieden zich weer bezighouden met hun eigen zaken. Internationale denktanks en organisaties zullen minder goed opletten. „Biya wacht op zijn kans. Met een nieuw mandaat van het volk kan hij straks niet een paar, maar ál zijn legereenheden naar het Noord- en Zuidwesten sturen. Als de separatisten geen dialoog willen, dan krijgen ze die ook niet.”
</doc>
<doc id="911" genre="news" gender="?">
Kinder- en jeugdtheater Prikkel viert 20-jarig bestaan
  Aalst - "Elk kind heeft recht om toneel te spelen", is de slogan van Fons Vinck, de oprichter en bezieler van kinder- en jeugdtheater Prikkel dat dit jaar twintig kaarsjes uitblaast. Het jubileum werd zaterdag gevierd in zaal Kring in de Dr. De Moorstraat met zowel oudleden als huidige leden. Na een receptie en een welkomstwoord door schepen van Cultuur Ilse Uyttersprot (CD) speelde Vinck zijn monoloog 'Yesterday Suzie', gevolgd door het stuk 'De Gevallen Vrouw' door de kern en de jeugd. Liefst 140 leden uit de ruime regio telt Prikkel vandaag. Het begon twee decennia geleden met het stuk De Betoverde Braambessen, dat Vinck baseerde op Puk van de Petteflet van Annie M.G. Schmidt. "Ik wou een vrij, onafhankelijk, kinder- en jeugdtheater", zegt Vinck nog. "Prikkel was zo het eerste kindertheater in Aalst. Als ik hen het applaus in ontvangst zie nemen en het Prikkellied zie zingen, ben ik de best betaalde regisseur ter wereld", zegt hij. 
</doc>
<doc id="912" genre="news" gender="?">
Waar blijft  de slimme onderbroek?
 Slimme kleding Wetenschappers maakten al elektronische stoffen, geleidende garen en zelfs inkt. Waar blijft die revolutie van de slimme kleding? De werkplaats van wetenschapper Kaspar Jansen op de TU Delft oogt als een mix van een kantoor, naaiatelier en technieklokaal. Kasten puilen uit met stoffen en garen, op de grond staat een rij paspoppen met sportkleding en wetsuits. Op zijn bureau ligt een door hem ontwikkelde hightech paraplu die blauw oplicht als er water op druppelt. Jansen, hoogleraar ‘Opkomende Materialen’, weet veel van slimme stoffen. Materialen die bijvoorbeeld kunnen reageren op een hartritme, temperatuur of vocht. Stoffen die van vorm kunnen veranderen, licht of trillingen afgeven, of de vorm van een lichaam onthouden. Vanaf zaterdag is er bij de Dutch Design Week in Eindhoven een tentoonstelling die specifiek over de combinatie technologie en kleding gaat. De veertig door Nederlanders ontworpen kledingstukken die er worden gepresenteerd gaan van experimenteel en artistiek tot klaar-voor-thuisgebruik. Zelfritsende ritsen, koelende bodywarmers of opwarmende jassen en een trui met zonnecellen om de mobiel op te laden. Een paraplu die blauw oplicht als er water op druppelt:  Het roept een vraag op: waarom hangt deze slimme kleding nog niet in onze kledingkast? „Elektronica is allang niet meer voorbehouden aan harde chips”, zegt Jansen. „Het kan ook flexibel en rekbaar.” De hoogleraar pakt een potje donkerblauwe inkt. „Het merk S.T. Dupont heeft recent een paar elektronisch geleidende inkten gemaakt die je op rekbare stof kan afdrukken.” Die stof zelf kan ook geleiden, zegt Jansen. Hij reikt een bol grijszilver garen aan. Het voelt als normale stof. „Er zijn hele dunne stukjes staaldraad geweven met gewone garen. Daarom voel je er niets van.” De belofte van de combinatie technologie en kleding hangt al lange tijd in de lucht. In 2007 toonde modeontwerper Hussein Chalayan bijvoorbeeld jurken die zichzelf konden afpellen of omhoog rollen, en één exemplaar met allemaal rode laserstralen. „Elke twee, drie jaar beleeft het fenomeen weer een opleving op de catwalk”, zegt Marina Toeters. Ze helpt modeontwerpers en bedrijven zoals Philips met het verwerken van technologie in kleding. En ze geeft les in draagbare technologie aan onder andere de Technische Universiteit in Eindhoven. Maar die spectaculaire kleding van de catwalk komt meestal niet op de markt. „Het is niet draagbaar: mensen willen namelijk geen kerstboom zijn. Het enige dat we in de schappen vinden, is goedkope technologie zoals een kersttrui waarvan de lichtjes knipperen.” Er zijn uitzonderingen, vooral in de sport en de medische wereld. Dun geprinte elektronica is namelijk steeds beter in staat om hartritme, zweet, beweging en temperatuur te meten. Zo kunnen sportieve prestaties in kaart worden gebracht, of medische metingen worden gedaan. Bij sport zijn draagbare apparaten, wearables zoals de fitbit, dat 25 miljoen actieve gebruikers heeft, langzaam aan het evolueren naar kleding. Zo verkoopt het Canadees bedrijf Omsignal slimme sportkleding met geprinte elektronische sensoren die hartslag, ademhaling en beweging meten. De stof is rekbaar en te wassen. Jansen wil nog een stap verder gaan. Eén van de projecten waar hij aan werkt is een sensorbroek voor sporters in samenwerking met de KNVB en hockeybond KNHB. In een zachte, rekbare broek worden allerlei soorten sensoren ingebouwd. Zij monitoren alle versnellingen, vertragingen, krachten op de knie, het bovenbeen en heupen. „Bij trainingen is het verstandig als topvoetballers en -hockeyers zich niet overbelasten”, zegt Jansen. „Zo voorkomen ze blessures. Met zo’n broek kunnen wij veel beter monitoren hoeveel kracht ze gebruiken, dan met camera’s.” In de zorg wordt verwacht dat slimme kleding ook snel voet aan de grond krijgt. Kleding die vitale functies meet zodat bedrading en andere ellende niet meer nodig is: een aanlokkelijk beeld. Zo werkt het Nederlandse bedrijf Bambi Medical aan een band die de vitale functies van vroeggeborenen monitort zodat ze makkelijker uit de couveuse kunnen. Het project wordt mede gefinancierd door de Europese Commissie. Volgend jaar wordt de band getest in drie Nederlandse ziekenhuizen. In het Maasstad ziekenhuis wordt onderzoek gedaan naar mogelijke kleding voor diabetici: die bloeddruk, hartslag en huidtemperatuur kan monitoren. Als er iets misgaat zou dan een waarschuwing kunnen uitgaan naar een dokter, met een locatie en informatie over wat er in het lichaam aan de hand is. Waar blijft ondertussen de revolutie van slimme kleding voor de ‘normale’ consument? „Slim textiel moest eerst wasbaar worden en gewoon als textiel aanvoelen”, zegt Jansen. „In het begin was de elektrische geleiding bovendien nog slecht, maar het ontwikkelt zich in hoog tempo.” Een ander struikelblok is de vergankelijkheid van mode en massaproductie, tegenover de ingewikkelde techniek die in een kledingstuk moet worden verwerkt. Kleding is gevoelig voor smaak, seizoen en gaat vaak niet lang mee. Ingewikkelde techniek toevoegen aan een kledingstuk dat iemand niet vaak draagt, is misschien zonde. „Daarom is ondergoed een interessant terrein”, zegt Toeters. Ze werkt bijvoorbeeld aan onderkleding die als een topje onder een shirt gedragen kan worden. „Dat heeft minder last van mode en zit bovendien dicht op de huid. Daardoor kan het je lichaam goed meten en bijvoorbeeld met trilling een massage geven.” Adviseur Toeters heeft meegewerkt aan sensorkleding die dicht op de rug met een netwerk van elektronica hartslag, ademhaling en stressniveau bij kan houden. De elektroden zijn slechts 60 micrometer dun en rekbaar. Via Bluetooth sturen ze signalen naar de smartphone. „Wij zijn met drie verschillende fabrikanten in gesprek”, zegt Toeters. „Dus hopelijk gaan we snel meer technologie vinden in het kledingschap.”
</doc>
<doc id="913" genre="news" gender="?">
Ondanks dubbel levenslang rijverbod en indrukwekkend strafblad: man wéér voor rechter voor dronken rijden
  Kortrijk / Bissegem -  Een dubbel levenslang rijverbod, drie jaar cel en tienduizenden euro boete. Dat heeft Franky Dedrie (47) uit Bissegem al op zijn strafblad staan. En toch liep hij in 2016 opnieuw tegen de lamp toen hij dronken rondreed.  Een dubbel levenslang rijverbod, drie jaar cel en tienduizenden euro boete. Dat heeft Franky Dedrie (47) uit Bissegem al op zijn strafblad staan. En toch liep hij in 2016 opnieuw tegen de lamp toen hij dronken rondreed. Omdat hij zelf geen auto meer mag besturen - dat gaat moeilijk met een dubbel levenslang rijverbod - heeft Franky Dedrie geen eigen wagen meer. Dus stapte hij op 24 oktober 2016 dan maar achter het stuur van de wagen van zijn vrouw. Niet slim, want al snel herkende de politie Dedrie en na een controle bleek dat hij te veel gedronken had. Zowel Dedrie als zijn vrouw moesten zich gisteren verantwoorden op de politierechtbank in Kortrijk, waar politierechter Philip Hoste bijzonder streng was. “Ik rij als ik gedronken heb, dan weet ik niet wat ik doe”, repliceerde Dedrie op de vraag waarom hij nog achter het stuur kruipt terwijl hij weet dat het niet mag. Zijn vrouw had een beter antwoord klaar. “Ik kon zelf niet met die wagen rijden omdat de koppeling kapot was. De buurvrouw bleef maar zagen omdat de wagen voor haar deur stond, dus heeft Franky hem meegenomen om hem te verzetten.” Omdat ze haar eigen niet-ingeschreven voertuig uitleende aan een man die géén rijbewijs meer heeft, wordt de vrouw mee verantwoordelijk gesteld. Ongeval live op tv “Dit is pure onwil”, foeterde politierechter Philip Hoste. “Een vonnis is voor u maar een vodje papier, tot ge door dat vodje papier naar de gevangenis zult moeten. Ge speelt een spelleke dat ge niet kunt winnen, beseft ge dat niet?” Twee weken geleden moest Dedrie zich voor andere feiten met de wagen komen verantwoorden, maar daarin is nog geen uitspraak gebeurd. De man heeft zestien veroordelingen op zijn conto staan. Hij werd vooral bekend na zijn passage in het programma Zware Voet. In dat programma was te zien hoe Dedrie op 7 juli 2004 voor het oog van de camera’s een ongeval veroorzaakte op de Kortrijkse Ring en vervolgens vluchtmisdrijf pleegde. Bij een controle verderop bleek hij twee promille alcohol in zijn bloed te hebben. In 2006 kreeg hij een levenslang rijverbod, een geldboete van 22.000 euro en een gevangenisstraf van één jaar nadat hij voor de vijfde keer betrapt werd op autorijden zonder rijbewijs. En zo loopt het lijstje veroordelingen al op tot meer dan zestien. Het staat nu al vast dat politierechter Hoste er alles aan zal doen om dat lijstje een halt toe te roepen aan de hand van het vonnis dat hij op 15 oktober uitspreekt.
</doc>
<doc id="914" genre="news" gender="?">
VERKIEZINGEN: Stien Van Gompel is jongste Desselse kandidaat
 Stien is momenteel nog op weekend met het jeugdhuis in de bossen van Kasterlee. “Toen ik vanmorgen opstond, was ik echt zenuwachtig”, zegt ze. “Vandaag is het dé dag van de verkiezingen hé. Ik zal me moeten haasten om nog te gaan stemmen, we moeten hier nog alles opruimen. Maar ik haal het nog wel voor 15 uur hoor.” Hoeveel stemmen Stien wil halen en op wie ze zal stemmen? “Ik weet zeker dat ik al 4 stemmen ga hebben, die van mezelf en mijn zus en die van mij vader en moeder”, zegt ze lachend. “Ikzelf ga een lijststem geven. Neen, het bolletje achter mijn naam ga ik niet extra aanduiden. Hopelijk heb ik toch meer dan 60 stemmen. Als ik niet verkozen ben, is dat niet zo erg. Als ik verkozen zou zijn, zou ik dat een echte uitdaging vinden." Misschien helpt haar slogan wel. "Ik kreeg plaats nummer 10, en omdat ik vaak mijn naam als S10 schreef, kreeg ik een leuke ingeving", Zegt Stien lachend. "Zo ontsond de slogan 'S10 op 10!. En het werkt wel, want als ik uitga spreekt iedereen me aan met die slogan. Ze zeggen tegen mij voortaan S10 op 10." Eerst twijfelde Stien wel wat om in de politiek te gaan. “Mijn vader kwam vroeger op voor D’82 en de afgelopen keer voor de lijst Dessel & Witgoor (D)”, zegt Stien. “Daarom heb ik uiteindelijk toch ook ja gezegd. In de politiek kan je toch een verschil maken. Ik wil me vooral inzetten voor de jeugd, een gemeenschapscentrum en de bekendmaking van STORA bij de jeugd.”
</doc>
<doc id="915" genre="news" gender="?">
Overvallers darter Van Barneveld bekennen
 DEN HAAG - Den Haag De drie Amsterdamse jongemannen die een overval hebben gepleegd op de woning van darter Raymond van Barneveld in Den Haag blijven voorlopig vastzitten. Dit heeft de rechtbank maandagmiddag bepaald tijdens een eerste zitting tegen de mannen die op 16 juni in alle vroegte Silvia van Barneveld beroofde in haar huis aan de Harry Pauwlaan. Ze zou hierbij, zo bleek tijdens de zitting, blauwe plekken hebben opgelopen en een bult op haar hoofd er aan over gehouden te hebben. Uit haar verklaringen waar de officier uit voorlas, zou blijken dat de overvallers haar in ieder geval hebben geslagen en haar aan haar haren hebben getrokken. Haar ketting en oorbellen die ze droeg werden afgepakt en haar tas en portemonnee meegenomen. De overvallers lieten via hun advocaten weten enorme spijt te hebben van hun daad maar zeker geen geweld te hebben gebruikt. „Mijn cliënt heeft haar alleen maar vastgepakt bij haar armen omdat ze zelf zei knikkende knieën te hebben”, aldus raadsvrouw mr. Veerle Hammerstein die Yassine el H. verdedigt. Bekijk ook: De verdediging stelt dat de drie mannen niet bewust op overvallerspad zijn gegaan en zeker niet hebben geweten dat ze bij de woning van de bekende darter binnendrongen. Ze zouden hebben verklaard veel te hebben gedronken, na een maand ramadan, en daarna op weg te zijn gegaan naar de beruchte club Magnum in Zoetermeer. Hierbij namen ze een verkeerde afslag en besloten ’spontaan’ in te gaan breken in de woning in de Haagse wijk Ypenburg, lieten ze weten. „Ze dachten dat de bewoners op vakantie waren. De rolluiken waren dicht en ze hoorden in eerste instantie niemand in het huis”, vertelt een van de raadsmannen. „Het was zeker niet de bedoeling om bij Van Barneveld in te breken. Dat was puur toeval”, aldus mr. Steller advocaat van verdachte Yassir A. De advocaten wilden dat de drie hun inhoudelijke proces in vrijheid konden afwachten. Ze werden opgepakt in de week na de beroving nadat verdachte Yassir eerst zichzelf meldde bij zijn advocaat en daarna bij de politie. „Hij heeft zelf de ketting meegenomen naar de afspraak omdat hij bedacht dat die van grote emotionele waarde zou kunnen zijn.„ Ook de twee andere verdachten hadden al contact met hun advocaten om zich te melden bij het bureau. De politie besloot hier niet op te wachten en pakten beide heren op in hun woningen in Amsterdam. Overigens hadden de verdachten al vaker met justitie te maken. Zowel Yassine el H. en Yassir A. komen voor in de top 600 van jonge Amsterdamse criminelen. De drie verdachten namen zelf het woord aan het einde van de zitting en lieten weten heel veel spijt te hebben. Een van hen, Yassine el H. had een brief geschreven voor Silvia van Barneveld en hoopt dat de officier die aan haar wil laten lezen. De inhoudelijke behandeling van de zaak staat gepland voor 14 januari volgend jaar. Bekijk ook: 
</doc>
<doc id="916" genre="news" gender="?">
Lokeren-trainer Peter Maes gearresteerd in onderzoek naar voetbalfraude
  Peter Maes is vandaag gearresteerd in het onderzoek naar de voetbalfraude, zo vernam Het Belang van Limburg uit meerdere bronnen. Morgen wordt hij voorgeleid bij de onderzoeksrechter. Niet bij Joris Raskin tegen wie Hans Rieder, de advocaat van scheidsrechter Bart Vertenten, vanochtend een verzoek tot wraking heeft ingediend op de rechtbank in Tongeren, maar bij een collega-onderzoeksrechter die eerder ook al bijstand bood.  Peter Maes is vandaag gearresteerd in het onderzoek naar de voetbalfraude, zo vernam Het Belang van Limburg uit meerdere bronnen. Morgen wordt hij voorgeleid bij de onderzoeksrechter. Niet bij Joris Raskin tegen wie Hans Rieder, de advocaat van scheidsrechter Bart Vertenten, vanochtend een verzoek tot wraking heeft ingediend op de rechtbank in Tongeren, maar bij een collega-onderzoeksrechter die eerder ook al bijstand bood. De arrestatie van Peter Maes heeft wellicht te maken met Dejan Veljkovic - de makelaar van Maes - die al een tijdje in de cel zit voor zijn rol in de matchfixing en witwaspraktijken in het Belgische voetbal. Maes tekende op 26 mei 2015 een driejarig contract bij KRC Genk, waarmee hij in zijn eerste seizoen vierde werd. In het seizoen 2016/17 behaalde hij met Genk de tweede ronde in de Europa League, maar wegens teleurstellende resultaten in de Belgische competitie werd hij op 26 december 2016 ontslagen. Maes is momenteel trainer van KSC Lokeren.
</doc>
<doc id="917" genre="news" gender="?">
Zuid-Korea vindt lichamen slachtoffers Koreaanse oorlog bij ontmijning
 De gedemilitariseerde zone wordt sinds begin oktober ontmijnd. Het is voor het eerst dat hier stoffelijke overschotten van Zuid-Koreaanse militairen zijn gevonden. In Zuid-Korea zijn de stoffelijke overschotten van twee militairen gevonden die vermoedelijk om het leven zijn gekomen bij een veldslag tijdens de Koreaanse Oorlog, meldt persbureau Yonhap . De resten zijn gevonden tijdens de ontmijning van de gedemilitariseerde zone (DMZ), de grens tussen Noord- en Zuid-Korea. In dit gebied vonden tijdens de Koreaanse Oorlog meerdere bloedige veldslagen plaats. Het is volgens het Zuid-Koreaanse ministerie van Defensie de eerste keer dat de overblijfselen van slachtoffers van de oorlog in het gebied zijn gevonden. Noord- en Zuid-Korea zijn sinds begin oktober bezig de DMZ te ontmijnen. In de regio liggen vermoedelijk stoffelijke overschotten van duizenden militairen die omkwamen tijdens de oorlog. Naast de stoffelijke overschotten is ook een identificatieplaatje gevonden van een Zuid-Koreaanse sergeant. De militair zou in juli 1953 om het leven zijn gekomen tijdens een veldslag. Onderzoek moet uitwijzen of de naam op het kaartje hoort bij een van de lichamen. De lichamen werden aangetroffen op de beruchte Arrowhead Ridge (of: Hill 281). Hier hebben drie grote veldslagen plaatsgevonden. De legers van Zuid-Korea, de Verenigde Naties en Frankrijk namen het op tegen die van Noord-Korea en China. Volgens persbureau Yonhap zijn nog zo’n tweehonderd lichamen van Zuid-Koreaanse militairen te vinden op en bij de heuvel. Ook zouden hier stoffelijke overschotten te vinden zijn van tientallen Franse militairen en blauwhelmen. De gedemilitariseerde zone (DMZ) is een 248 kilometer lang en vier kilometer breed gebied tussen Noord- en Zuid-Korea. De zone werd ingesteld na het einde van de Koreaanse Oorlog in juli 1953. De regio werd jarenlang gezien als de Koreaanse versie van het ijzeren gordijn én het zwaarst bewapende stukje grond ter wereld.
</doc>
<doc id="918" genre="news" gender="?">
Jubilerend ’Adieu God?’ was bijna geschrapt
 Tijs van den Brink staat aan de vooravond van zijn honderdste aflevering van het EO-programma Adieu God?, dat ten onder dreigde te gaan aan bezuinigingen. De presentator is blij dat hij door mag, maar ziet ook een treurige kant aan het verhaal. 
</doc>
<doc id="919" genre="news" gender="?">
Helft van de promovendi is vrouw maar cum laudes krijgen ze zelden
 Wetenschappelijk bedrijf Aan alle Nederlandse universiteiten hadden mannen de afgelopen jaren meer kans om cum laude te promoveren dan vrouwen. De criteria voor cum laude promoveren zijn niet objectief gedefinieerd, dus er is volop ruimte voor genderbias. Mannen hebben meer kans om cum laude (‘met lof’) te promoveren dan vrouwen. Dat blijkt uit onderzoek van NRC. Alle Nederlandse universiteiten leverden gegevens aan over hun cum laude promoties van de afgelopen jaren. Bij de helft van de universiteiten hadden mannen anderhalf tot twee keer zo veel kans op cum laude als vrouwen, bij enkele universiteiten zelfs meer dan twee keer zo veel. Het predikaat cum laude is een positief kwaliteitsoordeel, zowel over het promotie-onderzoek dat iemand heeft uitgevoerd als over de onderzoeker als persoon. Aan alle Nederlandse universiteiten samen promoveerden de afgelopen jaren tussen de 4.000 en 5.000 mensen per jaar ; cum laude wordt bij minder dan één op de twintig toegekend, nog geen 200 per jaar. De procedures om vast te stellen of een promotie cum laude verdient, verschillen enigszins per universiteit, maar globaal komen ze hierop neer. De hoogleraar (of, sinds vorig jaar, de universitair hoofddocent) die het onderzoek heeft begeleid, of een ander lid van de promotiecommissie, stelt voor om het predikaat cum laude toe te kennen. De promotiecommissie stemt daarover (er mag meestal maximaal één blanco- of tegenstem zijn) en er worden twee externe experts op het vakgebied geraagdpleegd, die het voorstel ook moeten steunen. Na de openbare verdediging van het proefschrift stemt de promotiecommissie nog eens. De criteria voor cum laude promoveren bieden aanzienlijke ruimte voor interpretatie en ook hier bestaan verschillen tussen de universiteiten. De VU heeft het bijvoorbeeld alleen over de „meer dan gewone bekwaamheid” waarvan „de Promovendus in zijn [sic] Proefschrift” blijk heeft gegeven; de Radboud Universiteit stelt dat het proefschrift van „excellente wetenschappelijke kwaliteit” moet zijn. Er zijn ook universiteiten die een kort lijstje criteria hebben opgesteld, waarin bijvoorbeeld kan staan dat de onderzoeker zelfstandig en binnen redelijke termijn gewerkt heeft, dat het onderzoek vernieuwend is en impact heeft op het vakgebied, en dat het proefschrift helder geschreven is en tot de beste 5 procent van het vakgebied behoort. Schrijven mannen betere proefschriften? Daar is geen enkel bewijs voor en het is ook onwaarschijnlijk. Meisjes doen het beter op school , vrouwen studeren vaker en sneller af. En de criteria voor cum laude promoveren zijn niet objectief gedefinieerd. Bij cum laude afstuderen wel: dan moeten iemands cijfers hoog genoeg zijn (wat precies hoog genoeg is, kan per opleiding verschillen ). Maar bij promoties is een cum laude-oordeel subjectief. En cum laude promoveren is goed voor je carrière. Als iemand een onderzoekssubsidie aanvraagt of solliciteert naar een post-doc-positie (een tijdelijke onderzoeksbaan voor een gepromoveerde), is het een pre. Dat zeggen wetenschappers en onderzoek laat het ook zien. „Uit mijn onderzoek onder Wageningse alumni”, zegt Gab van Winkel van Wageningen University & Research, „blijkt dat cum laude gepromoveerden vaker en langer actief blijven in het onderzoek, binnen en buiten universiteiten, en vaker hoogleraar worden dan andere gepromoveerden.” Hij doet promotie-onderzoek naar de vraag hoe het promoveren zich de afgelopen honderd jaar heeft ontwikkeld. En in een onderzoek uit 2004 , onder 238 mensen die tussen 1985 en 2000 in Groningen gepromoveerd waren, bleek dat de mensen die cum laude gepromoveerd waren vaker binnen de universiteit waren blijven werken. Opvallend is dat van de mannen met cum laude de grootste groep (36 procent) hoogleraar was geworden, terwijl bij de vrouwen met cum laude de grootste groep (32 procent) op het niveau van universitair docent was blijven steken (27 procent was hoogleraar geworden). Het gemiddelde functieniveau van de niet cum laude gepromoveerde mannen was hoger dan dat van de cum laude gepromoveerde vrouwen. Salaris: dito. Dat vrouwen het in Nederland moeilijk hebben om carrière te maken aan de universiteit, is bekend. Bij elke stap hoger op de academische carrièreladder, neemt het aandeel vrouwen af. Het Landelijk Netwerk Vrouwelijke Hoogleraren laat in hun Monitor tegenwoordig jaarlijks zien hoe het percentage vrouwelijke hoogleraren in Nederland maar uiterst traag richting een 50/50-verdeling kruipt: van 9,9 procent in 2005 tot 19,3 procent in 2016 . Sinds drie jaar strijden vier Nederlandse vrouwelijke hoogleraren onder de naam Athena’s Angels tegen ongelijke kansen voor vrouwen in de wetenschap. Maar als een van hen, de Utrechtse universiteitshoogleraar Naomi Ellemers, hoort over de sekseverschillen in cum laude promoveren, wil ze niet te snel concluderen dat vrouwen benadeeld worden. „Kun je eerst eens kijken hoe de verdeling van cum laudes over disciplines is?”, vraagt ze. „Komt het misschien doordat bèta’s, en dat zijn vaker mannen, vaker cum laude krijgen? Het is misschien duidelijker wanneer iemand ‘nul fout’ heeft voor een probleem in een bèta-vak dan in een alfa of gamma-vak.” Maar nee, daar zit het hem niet in: in bèta-vakken wordt niet vaker cum laude gepromoveerd dan in andere vakgebieden. „Integendeel”, zegt ook Wageninger Gab van Winkel. „Bèta’s zijn er vaak juist zuinig mee.” (Dat vakgebieden verschillen in de kans op cum laude promoveren, levert trouwens geen oneerlijke concurrentie op, omdat onderzoekers voor beurzen en banen concurreren binnen hun eigen vakgebied.) Er is ruimte voor bias bij het voordragen en toekennen, bevestigt Ellemers desgevraagd. „De standaard is onduidelijk en het vergelijkingsmateriaal, andere promovendi, is op dat moment niet betrokken in de beoordeling.” Uit onderzoek is bekend, vervolgt Ellemers, dat mannelijke onderzoekers in aanbevelingsbrieven vaker als excellent omschreven worden dan vrouwen, en dat vrouwen in die brieven meer mitsen en maren meekrijgen. „Van zowel mannen als vrouwen overigens. Het zou dus best kunnen dat mannelijke promovendi ook eerder worden voorgedragen voor cum laude, of een in ronkender taal geschreven cum laude-voorstel meekrijgen dan vrouwelijke promovendi.” Verder, zegt Ellemers, worden wetenschappelijke prestaties van vrouwen vaker toegeschreven aan de input van een co-auteur of promotor, hard werken of geluk en prestaties van mannen eerder aan talent. „Dat kan de beslissing om cum laude voor te stellen of toe te kennen ook beïnvloeden. In het hele proces is veel ruimte voor eigen initiatief om voor te dragen, en eigen criteria voor oordelen op punten waarvan bekend is dat gender bias objectiviteit in de weg kan staan.” Om te berekenen wie in Nederland de meeste kans maakt om cum laude te promoveren, vroeg NRC alle 14 universiteiten naar hun totale aantallen promoties en de aantallen cum laude promoties, uitgesplitst naar sekse. Aan de Universiteit Leiden waren van 2013 t/m 2017 49% van het aantal promovendi vrouwen en hadden vrouwen 34% van het aantal cum laudes (vanwege de nieuwe privacywet stuurde deze universiteit geen specifiekere cijfers). De Universiteit Twente houdt de sekse van promovendi niet bij, maar zocht die van cum laude promoties handmatig op. Van 2013 t/m 2017 waren dat 50 mannen en 9 vrouwen: 5 à 6 keer zoveel mannen als vrouwen dus, terwijl het onwaarschijnlijk is dat zó veel meer mannen dan vrouwen promoveerden. De Leidse onderzoeker Inge van der Weijden, gespecialiseerd in de manier waarop mensen carrière maken aan de universiteit, denkt dat daarnaast een rol kan spelen dat de promotor en veel commissieleden vaak mannen zijn. Want, zegt ze: mannen bevoordelen andere mannen. Waarschijnlijk niet bewust, maar het gebeurt. Ze noemt onderzoek uit 2011 waaruit blijkt dat de toch al kleine kans dat er een vrouwelijke hoogleraar wordt benoemd nog kleiner wordt naarmate er minder vrouwen in de benoemingscommissie zitten – van 22 procent bij twee of meer vrouwen in de commissie tot 7 procent bij nul vrouwen in de commissie. „Je kiest vaak iemand die op je lijkt”, zegt Van der Weijden. Met ruim 80 procent mannelijke hoogleraren worden dus misschien vooral promovendi voor cum laude voorgedragen die op hen lijken. „In 2016 en 2017 waren vrouwen ineens oververtegenwoordigd in Wageningse cum laude promoties. De helft van hen had een vrouwelijke promotor”, weet Gab van Winkel. Over de hele linie laten de cijfers overigens geen trend zien dat de kans op cum laude promoveren voor mannen en vrouwen gelijker wordt. Er is nog meer onbewuste bias tegen vrouwen in de wetenschap. Het sekseverschil in cum laude promoveren doet Van der Weijden denken aan onderzoek waaruit blijkt dat vrouwelijke wetenschappers minder kans maken op subsidie. In de periode 2007-2013, bijvoorbeeld, was 25 procent van de aanvragen voor onderzoekssubsidie bij het het European Research Council van een vrouw, maar slechts 20 procent van de gehonoreerde aanvragen. En tussen 2010 en 2012 hadden vrouwen minder kans op een Veni-beurs van NWO dan mannen (14,9 tegenover 17,7 procent). Bij vrouwen, schrijven Romy van der Lee en Naomi Ellemers, die dit laatste in opdracht van NWO onderzochten, wordt de kwaliteit van de onderzoeker lager ingeschat dan bij mannen, maar niet de kwaliteit van het onderzoeksvoorstel dat die vrouwen hebben geschreven. En dat terwijl uit andere studies blijkt dat mannen niet systematisch betere cv’s hebben dan vrouwen. Maar het kan er bijvoorbeeld mee te maken hebben, denken Van der Lee en Ellemers, dat de prototypische wetenschapper nog steeds een man is. Dat zie je terug in subsidieregelingen, en óók in promotiereglementen. Die verwijzen naar de onderzoeker met ‘hij’ en ‘hem’. „Indien deze aanvrager niet in dienst is van een Nederlandse universiteit, dient hij aantoonbaar te beschikken over voldoende ervaring op het desbetreffende onderzoeksgebied”, staat bijvoorbeeld in de meest recente subsidieregeling van NWO, uit 2017. Nergens ‘zij’. Geen van de universiteiten liet weten op de hoogte te zijn van het sekseverschil in cum laude promoveren. De Erasmus Universiteit Rotterdam, de TU Eindhoven, de Universiteit van Amsterdam, de Universiteit Leiden, de Universiteit Maastricht, de Universiteit Utrecht en de Vrije Universiteit laten weten dat ze zich bewust zijn van het bestaan van impliciete bias en dat ze het verschil verder gaan onderzoeken en/of monitoren. Ook de TU Delft gaat „kijken of hier een patroon achter zit.” En de Universiteit Twente laat weten dat „het aantrekken van vrouwelijk talent hoog op de agenda” staat, maar of een toename van vrouwelijke hoogleraren „zal leiden tot meer vrouwen die cum laude promoveren is natuurlijk de vraag.” De UvA meldt dat bij afstudeerders nog geen sekseverschil in cum laudes is. En dat er verschillen zijn tussen faculteiten: bij hen is het verschil bij geneeskunde het grootst. De Open Universiteit had sinds 1987 maar 2 mannen en 1 vrouw die cum laude promoveerden en vindt dat verschil niet betekenisvol. Wageningen UR vindt dat het geen hogere kans op cum laude voor mannen betreft, maar een „oververtegenwoordiging” van mannen bij cum laudes. En benadrukt dat de cijfers zijn geconsolideerd over vakgebieden, dus „als vrouwen meer promoveren in vakgebied A met lage cum laude-kans raken ze ondervertegenwoordigd.” En het promotieregelement van de VU meldt: „Ingeval de Promotor of de eventuele Copromotor van mening is dat de Promovendus in zijn Proefschrift van meer dan gewone bekwaamheid blijk heeft gegeven, dient hij ten minste 60 dagen voor de Promotie een schriftelijk en gemotiveerd verzoek tot verlening van het predicaat Cum laude in bij de Decaan.” Zo’n ontvrouwelijkte formulering schept ruimte voor de impliciete gedachte of het gevoel dat een vrouw eigenlijk niet in de wetenschap hoort of er niet goed kan functioneren – niet zo goed als een man. „Misschien is cum laude promoveren te beschouwen als een van de laatste bastions die vrouwen moeten veroveren”, zegt Gab van Winkel. „Ooit was studeren iets voor rijke witte mannen. Vanaf de jaren 50, 60 kwamen er steeds meer vrouwelijke studenten.” In 1959 was in Nederland ongeveer een vijfde van de studenten vrouw, evenveel als het aandeel vrouwelijke hoogleraren nu. „Daarna gingen vrouwen ook promoveren. Nu is de helft van de promovendi vrouw. Maar dat zien we nog niet bij het cum laude promoveren.” En hoe erg is dat? Erg, vindt Ellemers: „Dit soort bijzondere erkenningen aan het begin van de loopbaan kan over tijd een groot en cumulatief effect hebben, weten we. Een cum laude maakt dat je eerder een belangrijke beurs krijgt, wordt voorgedragen voor een internationale prijs voor je proefschrift, een baan krijgt aangeboden... Als daar dus een bias in zit, kan dat een belangrijke factor zijn die ervoor zorgt dat vrouwelijk talent minder snel zichtbaar wordt en minder wordt aangemoedigd dan mannelijk talent.” Gab van Winkel denkt dat er boven een bepaalde grenswaarde aan vrouwen op topposities een vrouwvriendelijke cultuur zal ontstaan. „En dan gaat het hard.” Maar Inge van der Weijden gelooft niet dat dat vanzelf gaat. „Er moet een landelijk volgsysteem komen voor gepromoveerden en cum laude gepromoveerden”, zegt ze. „Daar pleit ik al langer voor. Als dit niet centraal wordt bijgehouden en je weet de samenstelling van de commissies niet, kan dat een mogelijk oneerlijk systeem in stand houden. De kans is al klein om in de wetenschap te blijven. Je weet als onderzoeker dat het dan belangrijk is om persoonsgebonden beurzen te krijgen. En cum laude promoveren helpt daarbij.”
</doc>
<doc id="920" genre="news" gender="?">
KLJ Strijland werd 65 jaar
  Gooik - De KLJ-afdeling van Strijland in Gooik bouwde een feestje voor zijn 65ste verjaardag in en rond de lokalen aan de Edele Brabant met muziek, hapjes en drankjes. KLJ Strijland heeft vandaag zo'n zeventig leden en komt elke zondag samen. Meisjes vanaf 6 jaar zijn welkom. Info op www.kljstrijland.be.
</doc>
<doc id="921" genre="news" gender="?">
Jurkje uit de webshop passen? Dat doe je gewoon in dit postkantoor. “En laat de verpakking maar achter”
  Gent -  Online shoppers wrijven zich in de handen. Het nieuwe postkantoor in de Nieuwevaart in Gent, dat midden november opent, wordt als eerste uitgerust met moderne snufjes: een pakjesautomaat, een selfscan én een pashokje. “Wie een nieuwe outfit meteen wil aantrekken, mag de doos zelfs bij ons achterlaten.”  Online shoppers wrijven zich in de handen. Het nieuwe postkantoor in de Nieuwevaart in Gent, dat midden november opent, wordt als eerste uitgerust met moderne snufjes: een pakjesautomaat, een selfscan én een pashokje. “Wie een nieuwe outfit meteen wil aantrekken, mag de doos zelfs bij ons achterlaten.” In een webwinkel een te strak jurkje gekocht dat in de kast blijft liggen omdat je te lui bent om het terug op te sturen? Bpost heeft daar binnenkort de ideale oplossing voor: een postkantoor met een pashokje. Op 21 november verhuist het postkantoor van het Stapelplein, naast de Oude Dokken, naar de Nieuwevaart . De nieuwe loketten moeten het paradepaardje van Bpost worden: klanten zullen hun bestelde schoenen of kleren ter plekke in een
</doc>
<doc id="922" genre="news" gender="?">
Russisch militair vliegtuig stort neer nabij Moskou
 De twee inzittende piloten hebben de crash overleefd, zij gebruikten hun schietstoel om uit het vliegtuig te komen. Een Russisch militair vliegtuig is vrijdagochtend neergestort in een bos in de buurt van Moskou. Dat melden Russische media . De twee inzittende piloten hebben de crash overleefd, zij konden op tijd hun schietstoel gebruiken. Het vliegtuig vertrok vrijdagochtend vanaf het Zjoekovski-vliegveld, in het zuiden van de hoofdstad, voor een trainingsmissie. Het stortte kort na opstijgen neer in de buurt van het dorp Dmitrovskoje. Mogelijk heeft een storing in het besturingssysteem de crash veroorzaakt. De Russische Vliegtuigbouwcorporatie doet onderzoek naar de crash. Het gaat om een straaljager van het type MiG-29. Het vliegtuig lijkt op de NAVO-tegenhanger F-16. De MiG-29 heeft een geavanceerd vuurgeleidingssysteem en kan lucht-luchtraketten afvuren. Rusland heeft vaker te maken met crashes. In 2016 kwamen bijna honderd mensen om het leven toen een militair vliegtuig neerstortte in de Zwarte Zee . Eerder dit jaar kwamen 71 mensen om bij de crash van een passagiersvliegtuig in de buurt van Moskou.
</doc>
<doc id="923" genre="news" gender="?">
In Nederland veroordeelde man moet celstraf van 18 jaar in Turkije uitzitten
 De man werd in 2002 door de rechtbank in Haarlem bij verstek veroordeeld voor moord. Hij was toen al naar Turkije gevlucht. Een 43-jarige man die in Nederland is veroordeeld voor moord maar naar Turkije was gevlucht, moet zijn celstraf van 18 jaar in Turkije uitzitten. Dat heeft het Openbaar Ministerie dinsdag bekend gemaakt. De man werd in 2002 door de rechtbank in Haarlem bij verstek veroordeeld voor de moord op een vriend van zijn 17-jarige ex-vriendin. In 1999 trof de man het 24-jarige slachtoffer aan in de woning van zijn ex-vriendin in Utrecht. Samen met een kennis bracht hij de man vervolgens naar een natuurgebied in Oostzaan waar hij hem meerdere malen in zijn rug schoot. De man overleed ter plekke. De dader vluchtte onmiddellijk naar Turkije. Op verzoek van het OM zit hij sinds enige tijd vast. De kennis die hem destijds hielp, kreeg vijf jaar cel. Volgens persbureau ANP wil het OM dat Turkije van nog elf veroordeelden het vonnis overneemt zodat ze hun straf daar kunnen uitzitten. Turkije levert namelijk geen staatsburgers uit. Het OM zou hiervoor een verzoek hebben neergelegd bij de Turkse autoriteiten. Turkije heeft vonnissen uit Nederland vaker overgenomen. Zo zit mensenhandelaar Saban B. al sinds 2016 in Turkije vast . Hij werd in 2010 bij verstek in Nederland veroordeeld en moet een straf van ruim tien jaar uitzitten. B. was tijdens een verlofweek naar Turkije gevlucht.
</doc>
<doc id="924" genre="news" gender="?">
Fietsongeval met gewonde in Dijkstraat
  Haacht - Op 16 oktober viel er aan de Dijkstraat een gewonde bij een verkeersongeval. Rond 12 uur kwam een 17-jarige scholier uit Kortenberg ten val met zijn fiets door een losgeslagen ketting. Hij werd met verwondingen aan hoofd en arm overgebracht naar UZ Leuven.
</doc>
<doc id="925" genre="news" gender="?">
Zwemdag tijdelijk gesloten
  Tremelo - Donderdag 4 oktober is het gemeentelijk zwembad van Tremelo de ganse dag gesloten wegens herstellingswerkzaamheden. Deze werkzaamheden bleken noodzakelijk door een technisch defect.
</doc>
<doc id="926" genre="news" gender="?">
Trekpaarden blijven massa aanspreken
  Sint-Pieters-Leeuw - Brabantse trekpaarden blijven in al hun stoerheid mensen aanspreken. Ook deze keer lokte de trekpaardendag in het Colomapark honderden bezoekers. Naast de dierenwedstrijden, stond er animatie voor gezinnen op het programma met het trekpaard als centraal gegeven. Zo was er opnieuw een kermismolen die door trekpaarden werd aangestuurd. Er werden touwtrekwedstrijden tegen trekpaarden gehouden, men kon ritjes maken in een koets of op de rug van een viervoeter of kinderen konden zich laten voortslepen op een vliegend tapijt. Ook de hoefsmid demonstreerde.
</doc>
<doc id="927" genre="news" gender="?">
900 bezoekers voor Kunst in het Dorp
  Pepingen - Kunst in het Dorp, de kunsthappening die opnieuw twee weekeindes liep in en rond het kasteelklooster van Terloo in bellingen, werd opnieuw een schot in de roos. Niet minder dan 900 mensen bezochten de tentoonstelling waar zo'n vijftig kunstenaars binnen en buiten exposeerden. En opvallend, ze kwamen deze keer van over het hele land.Vooral de nocturnes met feeërieke verlichting vielen in de smaak. Kunstenaars die ook eens willen deelnemen aan Kunst in het Dorp kunnen hun cv en foto's sturen naar kunstinhetdorp@gmail.com.
</doc>
<doc id="928" genre="news" gender="?">
Tekstschrijver en oud-wethouder Toon Gispen (80) overleden
 Gispen schreef de teksten voor grote hits zoals Manuela van Jacques Herb en Niemand laat zijn eigen kind alleen van Willy en Willeke Alberti. De tekstschrijver en voormalige wethouder van Utrecht Toon Gispen is op 80-jarige leeftijd overleden. Dat bevestigt het gemeentebestuur van Utrecht zondag aan NRC . Volgens RTV Utrecht was Gispen al enige tijd ziek. Hij schreef grote hits zoals Niemand laat zijn eigen kind alleen van Willy en Willeke Alberti en samen met Pierre Kartner Manuela van Jacques Herb. Gispen was van 2001 tot 2005 cultuurwethouder voor Leefbaar Utrecht. Burgemeester Jan van Zanen zegt in een verklaring dat Gispen geliefd was en “werd bewonderd door velen”. “Als wethouder Cultuur (2001-2005) heeft hij veel van zijn creatieve initiatieven in praktijk gebracht door anderen voor zijn ideeën enthousiast te maken. Dat kon hij als geen ander met zijn fijne pen en welbespraaktheid. Voor mij als collega-wethouder was hij een groot inspirator, we hebben altijd contact gehouden met elkaar.” Henk Westbroek, mede-oprichter van Leefbaar Utrecht, reageerde via Twitter. Gispen trad in 2005 af als wethouder nadat hij de gemeenteraad onjuist had geïnformeerd over de aankoop van een depot van het Centraal Museum. Voordat hij wethouder werd, had hij meegeschreven aan enkele grote hits. Zo schreef hij liedjes als Margrietje van Louis Neefs en Geef mij je hand van Ciska Peters.
</doc>
<doc id="929" genre="news" gender="?">
André Bolhuis stapt in 2019 vervroegd op als voorzitter NOC*NSF
 Hij legt zijn functie eerder neer in verband met de voorbereidingen op de Olympische Spelen in 2020. André Bolhuis stopt in mei 2019 als voorzitter van de Olympische sportkoepel NOC*NSF. Dat is een half jaar voordat zijn termijn officieel afloopt. In een verklaring aan de leden laat hij weten zijn opvolger “alle tijd en ruimte” te willen geven om zich voor te bereiden op de Olympische en Paralympische Spelen in Tokyo in 2020. Bolhuis werd bijna elf jaar geleden gekozen in het bestuur van de sportorganisatie. De statuten van NOC*NSF schrijven voor dat bestuursleden maximaal twaalf jaar in functie mogen blijven. De voorzitter deelde het besluit over zijn vertrek afgelopen september met de rest van het bestuur. De oud-hockeyer vervult sinds mei 2010 de functie van voorzitter van de nationale sportorganisatie. NOC*NSF moet nu op zoek naar een nieuwe preses. De sportkoepel zou “binnenkort” de nieuwe chef de mission voor de komende Spelen bekend moeten maken, meldt persbureau ANP. Onder andere oud-zwemmer Pieter van den Hoogenband is in gesprek voor die functie.
</doc>
<doc id="930" genre="news" gender="?">
26-jarige man veroordeeld tot vier jaar cel en tbs voor misbruik jongens
 Lars de R. bereikte in 2009 de finale van Holland’s Got Talent. Hij heeft in een periode van acht jaar meerdere jongens misbruikt. De 26-jarige Lars de R. is donderdag veroordeeld tot vier jaar gevangenisstraf en tbs met voorwaarden voor het misbruik van meerdere minderjarige jongens. Het misbruik vond plaats over een periode van ruim acht jaar. Het Openbaar Ministerie had zes jaar cel en tbs met dwangverpleging geëist. De R. bereikte in 2009 als gitarist de finale van het televisieprogramma Holland’s Got Talent . Volgens justitie misbruikte hij de bekendheid die hij daarmee vergaarde om het vertrouwen van verschillende jongens te winnen. Hij misbruikte onder meer kinderen die hij gitaarles gaf en kinderen met wie hij in aanraking kwam door zijn baan als activiteitenbegeleider. Niet alleen in Nederland maakte hij slachtoffers. De R. reisde onder meer naar India om tegen betaling seks te hebben met minderjarige jongens. De rechter rekent het hem zwaar aan dat hij “misbruik heeft gemaakt van zijn positie als westerse toerist tegenover die van de minder bedeelde Indiase jongens”. In totaal maakte De R. zeker acht slachtoffers. Waarschijnlijk tussen de vier en veertien jaar oud; van de Indiase jongens was de precieze leeftijd niet vast te stellen. Uit psychisch onderzoek is gebleken dat De R. onder meer lijdt aan een beperkt empathisch vermogen en narcistische trekken. Mede daarom is hij verminderd toerekeningsvatbaar verklaard. De rechtbank vond tbs met dwangverpleging niet nodig, tbs met voorwaarden zou de samenleving voldoende beschermen. De R. kwam in beeld toen in België kinderporno opdook die de 26-jarige had gemaakt. Na uitvoerig onderzoek bleek dat hij zich aan meer kinderen had vergrepen. In België loopt nog een onderzoek tegen De R.. Daar wordt hij verdacht van het maken en verspreiden van beelden met kindermisbruik. De R. heeft zijn daden grotendeels bekend.
</doc>
<doc id="931" genre="news" gender="?">
De Nederlandse rockster van Renault: ‘De auto heeft een ziel, een karakter’
 De Nederlander Laurens van den Acker is directeur design van Renault. Hij geeft leiding aan 550 designers, van Parijs tot Mumbai. „In de auto-industrie kun je een enorme impact hebben op een land. Sociaal, economisch, qua infrastructuur.” Zaterdagmiddag 12 uur, op het dak van Centre Pompidou in Parijs. Laurens van den Acker (53), in het zwart en op gympen, wijst naar rechts: daar ongeveer, in het zestiende arrondissement, woont hij. Hij is directeur design van Renault en directielid. Schuin links: daar ligt SoPi, kort voor South of Pigalle , daar wonen de jonge designers van de Renault-studio. „Super buurt, hippe winkels, lekker eten.” Waarom woont u er niet? „Hoe centraler je woont, hoe langer de autorit naar de designstudio. Vanaf mijn huis is het maar een half uurtje.” Laurens van den Acker geeft leiding aan 550 designers, verspreid over zes studio’s in de wereld. Eén in Parijs dus, en in Boekarest, Mumbai, São Paulo, Seoul, Shanghai. „Mensen hebben een romantisch beeld van mij, de designer die door Parijs slentert op zoek naar inspiratie.” In werkelijkheid is hij onderdeel van een „ machine de guerre de créativité ”. Een creativiteitskanon. Interviews houdt de rockstar onder de autodesigners normaal gesproken in marathonsessies. „Op grote autoshows zit ik twee dagen opgesloten en doe ik er dertig per dag.” Hij vertelt dan wat de designbaas van een groot automerk moet vertellen: de „ message ” over de nieuwste automodellen. „Het meest persoonlijke wat me gevraagd wordt, is welke kleur schoenen ik mooi vind.” Dit jaar is hij ambassadeur van de Dutch Design Week. Wat hij daar zal laten zien heeft alles met Renault te maken, maar ook met hem, Laurens de ontwerper die „als jochie” autootjes tekende en nooit eens een huis, zoals zijn vader. Die was architect. Ik kan in drie talen over ruitenwissers praten Deze zomerse zaterdag neemt hij alle tijd. We zitten onder enorme parasols op het terras van George, het restaurant boven op museum Pompidou. Hij bestudeert de menukaart – die „leest als een haiku”. „Ik pak iets lichts”, zegt hij. Meloen met ham. Water erbij. Zijn Nederlands heeft nog een spoortje Brabants. In Deurne, waar hij opgroeide, staat het telefoonboek vol Van den Ackers, zegt hij. In 1990 is hij uit Nederland vertrokken – net 25 en afgestudeerd in Delft ging hij naar Italië om het interieur van de Bugatti EB110 supercar te ontwerpen. Hij woont inmiddels langer niet in Nederland dan wel. „Ik ben zevenentwintig keer verhuisd in zeven landen.” Het langst woont hij nu in Parijs. Sinds 2009, toen hij gevraagd werd hoofddesigner van Renault te worden. Chic wel, gevraagd worden. Hij grimast. Zeg maar gewoon ja. „Ze vragen je natuurlijk niet als je het slecht doet. Ik zat toen in Japan. En daar had ik het naar mijn zin.” Hij was hoofddesigner voor Mazda. „In Japan kijkt iedereen naar de baas: ‘Tell us where to go’. Als je weet wat je wilt, is dat fantastisch. Alsof je een formule-1 team leidt.” Zijn gewoonte om sneakers te dragen in de kleur van z’n nieuwste conceptauto is in Japan begonnen. „Ik was 40 toen ik daar kwam. Veel te jong om baas te zijn. Ik moest in pak, ik keek in de spiegel en zag mijn vader. Ik moest iets verzinnen om me jong te voelen én designer.” Vandaag draagt hij hardroze met donkerblauwe gympen. Zelf ontworpen via de Adidas-site. Sprak u net een beetje Japans, moest u weer een andere taal leren. Hoe is uw Frans? „Vloeiend als het over design of over auto’s gaat. Maar zet me niet in een groentewinkel. Ik kan in drie talen over ruitenwissers praten, in het Nederlands vind ik het lastig .” Zijn zus is rechter, zijn broer architect. „De een is zeer rationeel en redelijk, de ander creatief en rebels. Ik, de jongste, zit daar ergens tussenin.” U bent designer én directeur van een enorm bedrijf. „Het is nooit mijn ambitie geweest om directeur te worden. Ik wilde ontwerper worden bij een autobedrijf. Die droom was bereikt toen ik op m’n 28ste naar Audi ging. Alles wat daarna kwam, is bonus.” Hij is nu geen spits meer, zegt hij, maar de bondscoach van een nationaal elftal. Kijk, in Nederland zijn er nu 600 auto’s per 1.000 inwoners. In India zijn het er 14. Maar daar wonen dus wel 1,2 miljard mensen. Daar zit de groei Mist u het voetballen niet? „Er zijn nu grotere talenten dan ik. Maar het is heel nuttig dat ik weet hoe het is om in een designteam te zitten. Uniek aan de auto-industrie is dat de designers niet samen tegen de rest, de andere automerken, concurreren, maar tegen elkaar.” Een nieuw model auto ontwikkelen, kost jaren en miljarden. Dus zetten autofabrikanten een paar teams aan het werk. Tussentijds worden de vorderingen beoordeeld. „Een team kan competitie na competitie winnen, maar na twee jaar buffelen kan de definitieve keus toch vallen op het ontwerp van team B. Jaren werk in één klap weg. Dat is mentaal zwaar. Mijn job is de designers creatief te houden en ze te beschermen tegen de enorme druk van tijd en geld.” Voor hem is dat ook „intens”, zegt hij. „Het is topsport. Je kunt dit werk alleen doen als je fysiek en mentaal fit bent. Je moet happy zijn.” Uw job is ook de buitenwereld vertellen wat jullie doen. „Ja. Maar ik heb een positief vak, hè. Designers creëren dingen, we maken de wereld mooier. Daar zijn weinig mensen tegen.” Nou… De auto-industrie wordt anders ook wel vergeleken met de sigarettenindustrie. Vies en vervuilend. „De auto-industrie geeft ook veel. Onafhankelijkheid, vrijheid, mobiliteit. Hoe kan je daar nou tegen zijn?” U heeft een dochter van 19. Wat heeft zij aan een rijbewijs als ze vervolgens alleen maar in de file staat? „Als je nu geboren wordt, in een metropool in Europa, dan heb je straks misschien inderdaad geen rijbewijs meer nodig. Maar woon je in Zuid-Amerika, of in China of Rusland, en je woont buiten de stad, zie dan maar eens te overleven zonder auto. Kijk, in Nederland zijn er nu 600 auto’s per 1.000 inwoners. In de Verenigde Staten 800 op de 1.000. In India zijn het er 14. Maar daar wonen dus wel 1,2 miljard mensen.” Daar zit groei, wilt u zeggen? „Enorm.” Ik ben vast aan het verkeerde adres, maar als iedereen daar straks ook een auto heeft, dat is toch verschrikkelijk? „Nou, niet als jij daar in een dorp woont en alleen een baan in de stad kunt krijgen omdat je een autootje hebt. Nu zitten vader, moeder en drie kinderen samen op een scootertje. Die zie ik liever, veilig, met z’n allen in een auto. Dat is het leuke van de auto-industrie. Je kunt een enorme impact hebben op een land. Sociaal, economisch, qua infrastructuur.” Nog meer benzine, nog meer uitlaatgassen. „De auto-industrie verzint juist de technische oplossingen die milieuvervuiling tegengaan. Tien, vijftien jaar geleden leek onze tijd misschien voorbij. Wij waren zo’n beetje de dinosaurus onder de bedrijven, gedoemd uit te sterven. Maar het omgekeerde is nu waar. Bij ons zit de kennis en de innovatie. Google komt hier op bezoek, Apple.” En wat zien die dan bij jullie? „De auto is zo veel meer geworden dan een karretje dat je van a naar b brengt.” Ik zag een plaatje van de eerste, dichte auto van Renault, uit 1900. Een koetsje op wielen… Hij wijst in de verte. „De Champs-Elysées, honderd jaar geleden zat daar het atelier van Louis Renault. Die hele laan was een soort assembly line . Als je rijk genoeg was, zocht je bij Renault je chassis, motor en wielen uit. Een winkel verderop bestelde je dan de carrosserie, letterlijk de koets. Dan ging je naar Louis Vuitton voor de bijbehorende koffers en dozen. Vervolgens naar Hermès, van origine zadelmakers, voor het tuigwerk. Waarom is het stuur in auto’s nog zo vaak van leer? Door de associatie met de teugels van toen. Koetsjes zagen eruit als kleine huiskamers. De auto verving de koets. Het paard kon weg, de koetsier ook, want rijden deden we liever zelf. Nu willen we precies het omgekeerde. Ik hou van autorijden, maar ik zou het heel prettig vinden als ik in dat ritje van een half uur naar mijn werk relaxed m’n e-mails kan bekijken. Straks, als de autonoom rijdende auto er is, geven we het rijden weer uit handen en zit de driver achterin. In een ruimte die is ingericht als z’n zitkamer.” Zit u dit nu ter plekke te verzinnen? „Een beetje. Maar dit is wel waar het heengaat. Kijk even naar de conceptauto die hij in 2017 presenteerde, de Symbioz . Het is een auto en een huis (van 21 bij 7 meter) ineen, te zien tijdens de Designweek in Eindhoven. „De auto wordt een integraal onderdeel van je leven. Vroeger was het zo: je stapte in je auto en was afgesloten van de rest van de wereld. Je zat in een bubbel. Nu wil iedereen connected blijven. Hoeveel mensen zitten niet in de auto te appen, te bellen…” Dus u faciliteert eigenlijk slecht gedrag? „Dat is te negatief gedacht. Waar zie je verandering? Als behoefte en technologie samen komen. Mensen willen verbonden zijn met hun vrienden, hun huis, hun apparaten. Wij dachten: waarom maken we van de auto niet een extra, bewegende kamer. De Symbioz parkeert zichzelf. Met een lift naar het dakterras. Of in je slaapkamer. De kleur, de inrichting, de materialen zijn afgestemd op je interieur.” Dus u bent alsnog geworden wat u niet wilde zijn. Architect. Hij lacht. „Als je jong bent, wil je juist niet zijn zoals je vader. Hij had een studio aan huis. Hij drukte me altijd pen en papier in handen. Tekenen, tekenen, tekenen. Dat heeft me gevormd. Maar tussen een architect en een auto-ontwerper zit een verschil. Een architect herken je aan z’n handtekening. Frank Gehry maakt een ‘Frank’-Gehry’-gebouw. Ik ontwerp geen LvdA-auto, ik ben geen artiest. Ik ontwerp de beste Renault. Het is mijn taak de waarden van het bedrijf te vertalen in de auto’s.” En wat zijn die waarden? „Renault is een Frans merk, het stelt de mens centraal. Onze auto’s moeten er menselijk uitzien. Warmbloedig, verleidelijk, sensueel, niet vierkant of hoekig. De auto moet attractive zijn. Ik wil kleur op de weg. Rood, oranje, geel. En het is een populair merk, dus moet ik iets maken dat veel verschillende mensen mooi vinden. Ik maak geen sushi, maar iets wat iedereen lekker vindt.” En als u nou even artiest mocht zijn? „Het dichtste bij een persoonlijke expressie komt een conceptcar. Dan zijn er weinig beperkingen, je hoeft niet op geld te letten, niet op veiligheid of functionaliteit. Het is wat haute couture in de mode is. Het moet er spectaculair uitzien, maar je hoeft het niet per se te dragen.” De lunch wordt geserveerd. Onze borden zien eruit als kleurige schilderijtjes. Mooi? „Prachtig.” Kijkt u altijd met designerogen? „Wat goede smaak is, heb ik geleerd van mijn vrouw.” Ze kennen elkaar uit Delft, zij studeerde ook industrieel ontwerpen. „Ze heeft me bijgebracht wat mooi en goed is.” Want zelf had u geen smaak? „Van nature heb ik er niet zoveel kaas van gegeten, nee. Ik heb ook veel geleerd door te reizen. Ik had geen idee wat goed eten was, tot ik in Italië ging wonen. Wat echt goed design is, ontdekte ik pas toen ik in Duitsland werkte. Wat sophistication betekent, leerde ik in Japan.” En zou u, met al die kennis, niet liever wat anders ontwerpen dan auto’s? Hij kijkt verbluft. „Nee. Nee, juist niet. Voor mij is een auto het summum van design. Het is tekenen, het is beeldhouwen, letterlijk met klei boetseren, het is grafisch design. Productdesign voor de stoelen. Interieurdesign voor de bekleding. Architectuur voor de buitenkant. Het is alles, de auto is de meest menselijke vorm van design.” Menselijk? „Ja, menselijk. Een auto heeft ogen, schouders, heupen, hij beweegt. De auto heeft een ziel, een karakter, eigenschappen.” Dus, zo geredeneerd, kun je een auto ook niet mogen? „Zéker. Een auto kan arrogant zijn, onaangenaam, agressief. Over bepaalde mensen die in bepaalde auto’s rijden, heb je al een mening nog voor ze zijn uitgestapt. Iedereen kan ook zien of een auto mooi of lelijk is, alleen kunnen we niet uitleggen waarom. We kijken naar proporties en verhoudingen, net als bij mensen. De oren zijn te groot, het gezicht is niet symmetrisch, de uitstraling is onprettig. De keuze voor een auto is heel persoonlijk, het is een extensie van jezelf. Ze zeggen wel dat een auto de reflectie is van wie we willen zijn, de inrichting van ons huis weerspiegelt wie we werkelijk zijn.” NRC 5 om 5 Elke middag om vijf uur de vijf meestbesproken verhalen van de dag in je mailbox? In de Europese top-10 van populaire auto’s in Europa staat een Renault op nummer 2 (Clio), op nummer 9 (Captur) én 10 (Mégane). Allemaal mensen die voor uw „menselijke auto” kiezen. Weer een bescheiden lach. „Ik heb eraan bijgedragen. Mijn voorganger bij Renault zat er 22 jaar. De rek was uit het merk, het was een beetje saai geworden, grijs en grauw.” Zelf rijdt hij in een Renault Espace, een familie-auto, maar dat heeft niks te maken met zijn levensfase (zijn dochter studeert in Engeland). Hij heeft de beschikking over het complete wagenpark van Renault en kan kiezen wat hij wil. Zijn vrouw rijdt in de Renault Zoë, een elektrische auto. Een op de vijf Fransen rijdt in een Renault. Wereldwijd heeft Renault in 2017 2,3 miljoen auto’s verkocht. Meer dan ooit. Dat moet iets met u te maken hebben. „Het duurt vier, vijf jaar om een auto een nieuw design aan te meten. Het is een cyclus. De complete line-up is inmiddels onder mijn leiding vervangen, dat klopt. Ik begin nu aan een nieuwe generatie.” Spannend? Brede lach. „Kan het nog beter, anders, nieuwer? Of blijf ik op dit niveau hangen? Het voelt een beetje als een second album.” 1965 Geboren in Deurne 1983 Student Industriële Vormgeving in Delft 1990 Interieur-designer van de Bugatti EB110 supercar. Woont in Italië 1993 Exterieur-designer voor Audi. Woont in Duitsland 1998 Senior-designer bij Ford. Woont in Amerika 2006 Global-designer bij Mazda. Woont in Japan 2009 Hoofd-designer en vice-president bij Renault. Woont in Frankrijk. Laurens van den Acker is getrouwd met designer Pieternel Kroes en heeft een dochter, Raeven (19).
</doc>
<doc id="932" genre="news" gender="?">
NWO verliest hoger beroep over subsidieaanvraag zwangere jurist
 Wetenschapsfinanciering NWO heeft onzorgvuldig gehandeld bij de subsidieaanvraag van een zwangere wetenschapper, oordeelt de Raad van State. De vrouw krijgt een nieuwe kans. Wetenschapsfinancier NWO heeft eind 2015, begin 2016 onzorgvuldig gehandeld in de behandeling van de subsidieaanvraag door Christina Eckes, inmiddels hoogleraar Europees recht aan de Universiteit van Amsterdam. Eckes mag haar aanvraag opnieuw indienen en als ze dat inderdaad doet, dan moet NWO die in de eerstvolgende subsidieronde meenemen. Dat besloot de Raad van State woensdagochtend in een zaak in hoger beroep. In oktober 2015 vroeg Eckes een zogeheten Vidi-beurs van 800.000 euro aan bij NWO. Ze liet meteen weten dat ze zwanger was, en dat ze half januari uitgerekend was, precies in de tijd dat ze binnen vijf dagen haar weerwoord op de beoordeling van haar aanvraag zou moeten indienen (een vast onderdeel van de procedure). Ze vroeg NWO daarmee rekening te houden, maar dat gebeurde niet. Uiteindelijk diende Eckes haar weerwoord in één dag voor ze uitgerekend was. Het werd beoordeeld als ‘matig’, terwijl haar aanvraag in eerste instantie ‘excellent’ en ‘zeer goed’ was. Ze kreeg de subsidie niet. Vorig jaar vond de bestuursrechter haar klacht daarover nog ongegrond. Maar in hoger beroep oordeelt de afdeling bestuursrechtspraak van de Raad van State nu dat van Eckes niet verlangd kon worden om „daags voor de bevalling zelf aandacht [te vragen] voor haar precaire situatie en het mogelijke effect daarvan op haar vermogen adequaat weerwoord te leveren. De mate van assertiviteit van de zwangere aanvrager kan immers niet bepalend zijn voor de mate waarin haar fundamentele rechten worden gerespecteerd.” Eckes is blij met de uitspraak. Ze wil haar aanvraag inderdaad opnieuw indienen. „Natuurlijk met enkele veranderingen om hem up to date te maken. Het Europees recht ontwikkelt zich zo snel. En de oorspronkelijke aanvraag was uit 2015, toen was het Brexit-referendum nog niet geweest.” Het is Eckes eigen keuze of ze een nieuwe aanvraag indient, of de bestaande aanvraag updatet, zegt een woordvoerder van NWO desgevraagd. „We willen graag vooropstellen dat we haar de nieuwe kans geven die ze in dit geval verdient.” Bij de wetenschapsfinancier vindt men de uitspraak terecht: „We erkennen dat het is misgegaan in deze specifieke procedure en dat we het beloofde maatwerk niet hebben geleverd.” De Raad van State concludeert dat het genderdiversiteitsbeleid van NWO niet discriminerend is – Vrouwelijke wetenschappers kunnen een verlenging krijgen van de indientermijn, en tijdens een subsidieronde kan maatwerk worden geboden – maar dat het in deze procedure is misgegaan. NWO is nog bezig om aanvullend beleid te ontwikkelen om vrouwen tegemoet te komen die tijdens hun zwangerschap een subsidieaanvraag doen. „We zijn nog aan het verkennen wat er juridisch precies mogelijk is en wat er in onze procedures past. We hebben daarbij ook gewacht op deze uitspraak. Als de Raad van State ons algemene beleid ter discussie had gesteld, was het een andere situatie geweest.”
</doc>
<doc id="933" genre="news" gender="?">
Geen doorbraak N-VA bij lokale verkiezingen - wel grootste in Antwerpen
 Gemeenteraadsverkiezingen België  Het is de Vlaams-nationalistische N-VA zondag niet gelukt de christen-democratische CD van de troon te stoten in Vlaanderen. Het is de centrum-rechtse, Vlaams-nationalistische partij N-VA zondag niet gelukt om een grote doorbraak bij de gemeenteraadsverkiezingen in Vlaanderen te forceren. Het uiterst rechtse Vlaams Belang groeit wel weer, zo bleek zondag uit de voorlopige resultaten. Net als de groene partijen. In Franstalig België lijken de sociaal-democraten van de PS de macht te behouden. De gemeentelijke en provinciale verkiezingen worden gezien als een belangrijke graadmeter voor de landelijke verkiezingen in mei volgend jaar. In Vlaanderen werd met spanning gekeken naar de resultaten van de N-VA. Die partij was bij landelijke verkiezingen de laatste keren telkens de grootste. Maar bij lokale verkiezingen bleef de christen-democratische CD het alles bij elkaar opgeteld beter doen. De N-VA hoopte daar dit keer verandering in te brengen. Dat is zondag niet gelukt: de christen-democraten lijken uit de voorlopige resultaten op gemeentelijk vlak de grootste te blijven, met name in de kleinere gemeenten houden ze stand. Een symbooldossier waar de N-VA wel de overwinning binnenhaalde: Antwerpen, waar de laatste maanden een behoorlijk vinnige verkiezingsstrijd plaatsvond. N-VA-leider Bart De Wever kreeg er na tachtig jaar socialistische burgemeesters zes jaar geleden de macht. Zondag kreeg zijn partij zoals verwacht opnieuw de meeste stemmen. De N-VA daalt licht, maar komt alsnog ruim boven de 30 procent die hij als doel had gesteld. De Wever kan daardoor hoogstwaarschijnlijk weer aantreden als burgemeester. Alles hing er voor hem vanaf of hij de oude coalitie met christen-democraten en liberalen weer bij elkaar zou weten te krijgen. Daar zag het lang niet naar uit, maar zondag is wel een meerderheid behaald. Het is nu afwachten of de coalitie bijeen blijft, want de onderlinge verhoudingen zijn na een scherpe campagne niet meer wat ze geweest zijn. Mocht het niet lukken, dan moet De Wever mogelijk óf over rechts met het Vlaams Belang een coalitie vormen óf over links. Maar een coalitie met Vlaams Belang heeft N-VA uitgesloten, en Groen wil niet met N-VA samengaan. Het belooft in meer Vlaamse steden een moeilijke coalitievorming te gaan worden. In veel Vlaamse steden moeten de sociaal-democraten inleveren, terwijl de liberalen van Open VLD, Groen en Vlaams Belang groeien. Het Vlaams Belang groeit haast overal. In Ninove werd deze Vlaams-nationalistische partij – die in deze gemeente overigens een andere naam draagt – met een sterke anti-islam- en anti-migratiesignatuur zelfs veruit het grootst en zou de partij weleens haar eerste burgemeester kunnen gaan leveren. Daarmee wordt de partij weer een speler in het politieke veld. Zes jaar geleden raakte het Vlaams Belang bij de verkiezingen nog veel stemmen kwijt aan de N-VA. Voor het Vlaams Belang geldt een cordon sanitaire, het is de vraag of een partij dat in de komende maanden bij coalitievormingen zal durven doorbreken. De groene partijen maakten overal in het land grote sprongen. In Antwerpen werd de partij meer dan twee keer zo groot, en in Brussel Stad kwam er bijna 5 procentpunt bij. Toch lijkt de macht van de sociaal-democraten van de PS in het Franstalige deel van het land vooralsnog niet te breken. De PS, al decennia de grootste in Wallonië en Brussel, kwam de afgelopen jaren meermaals in opspraak voor het ontvangen van hoge vergoedingen door haar vertegenwoordigers zonder daar iets voor te doen, onder meer bij een overheidsbedrijf in Luik en een daklozenorganisatie in Brussel. Groene partij Ecolo en de ultralinkse PTB leken in eerdere peilingen te gaan profiteren van de schandalen bij PS. Beide partijen groeien, maar zondag leek de PS de grootste te blijven. Bij de provincies, waarvoor de Belgen zondag ook stemden, blijft N-VA de grootste Vlaamse partij. Maar de groeispurt van de N-VA lijkt vooralsnog voorbij – ze verliest licht. De provinciale uitslagen vormen een redelijk betrouwbare peiling om nationale verkiezingen te voorspellen. De verkiezingen verliepen niet altijd even soepel. Een deel van het land stemde met computers, maar door problemen daarmee konden sommige stemlokalen niet op tijd open. In Gent moest een stemlokaal even gesloten worden omdat er verdacht wit poeder was gevonden. Nu verrassende verschuivingen zijn uitgebleven voor de grootste partijen, lijken de verkiezingen weinig gevolgen te hebben voor de regeringscoalities op regionaal en nationaal niveau.
</doc>
<doc id="934" genre="news" gender="?">
Biotech-student leert alles, maar hij mag niets
 De Nobelprijzen gingen de afgelopen twee weken niet naar ontdekkingen; de winnaars hadden geen nieuwe mechanismen opgehelderd, of ziekteverwekkers ontmaskerd, of nieuwe theorieën geformuleerd. Nee, de Nobelprijzen gingen naar nieuwe techniek: gerichte evolutie, superlasers, optische pincetten, immuuntherapie. Niet de ontdekkers maar de ingenieurs wonnen. Misschien zie ik er iets in wat ik wil zien, maar voor mij is het een teken dat we gereedschap meer waarderen dan kennis. Dat de wereld alleen begrijpen niet meer genoeg is voor goede wetenschap. Er moet aan de wereld gesleuteld worden. Eén stuk gereedschap dat ergens de komende jaren de Nobelprijs krijgt, heet CRISPR-Cas9. U heeft onder een steen geleefd als u er niet van gehoord heeft. Het is een nieuwe techniek die farma, voedsel, landbouw, geneeskunde ineens in staat stelt tot zeer gerichte genetische veranderingen. We zullen de ontwikkelingen ervan grotendeels op afstand moeten volgen. Afgelopen zomer sloeg het Europese Hof van Justitie de nieuwe techniek uit de handen van de gehele Europese voedselindustrie en landbouw. Niet door het te verbieden. Nee, gewoon door er een onneembare vesting van bestuurlijke hindernissen en veiligheidseisen omheen te plaatsen. Het resultaat is dat een Europese biotech-student tijdens zijn opleiding allerlei spannende technieken leert met duizend-en-één geweldige toepassingen, om vervolgens te horen te krijgen dat geen van die technieken gebruikt mag worden in de Europese voedselproductie. Daar staan we dan, met de beste landbouwuniversiteit ter wereld, nota bene mede-ontdekker van het CRISPR-Cas-mechanisme. We kloppen ons op de borst vanwege onze slimme supergeavanceerde landbouw. Met precisie-irrigatie, precisie-bemesting, precisie-melkrobots, terwijl de gewassen tot stand zijn gekomen met dertig jaar oude technologie omdat de nieuwe techniek is blijven steken in Brussel. In de rest van de wereld is een beetje moderne veredelaar een chirurg, terwijl het in Europa zo langzamerhand meer op koekhappen begint te lijken, inclusief blinddoek en handen achter de rug. Nobelprijzen winnen kunnen we wel, gereedschap ontwikkelen ook. De beste mensen leiden we hier op. Maar wie ook maar enige ambitie heeft om al dat mooie gereedschap toe te passen, vertrekt direct na afstuderen of promoveren richting VS. Onze voedselproductie is veiliger dan ooit, maar ik weet niet zo zeker of dat een aanbeveling is. Thuis in je bed liggen is veilig. Nooit iets nieuws proberen is veilig. Dat is het probleem met veiligheid: de voordelen zijn voor iedereen te begrijpen. Elke struikelpartij staat direct op de voorpagina: de Stint, de bollenvloeren van de parkeergarage. De schade van torenhoge veiligheidseisen blijft onzichtbaar, terwijl die er wel degelijk is. In de farma en de zadensector zorgen veiligheidseisen er mede voor dat je honderden miljoenen kwijt bent voor je iets nieuws kan introduceren. Alleen weggelegd voor investeerders met hele diepe zakken. Hoepels waar kleinere bedrijven niet door kunnen springen. Veiligheid is ook één van de redenen dat er geen einde komt aan de consolidatie in het bedrijfsleven. Een proces waar iedereen over klaagt en niemand wat aan blijkt te kunnen doen. Heeft die consolidatie in de zadensector nu weer een extra zet gekregen? Het zal het imago van gentech-gewas in ieder geval geen goed doen. Dat is onlosmakelijk verbonden met een industrie die alleen maar groter en groter groeit. Alles wat nog enigszins van aaibare grootte is in Europa, heeft ruwweg drie keuzes: verhuizen, overgenomen worden of een toontje lager zingen op technologiegebied met wat minder ambitie en wat minder nieuw talent. Wat dreigt is dat we in Europa vooral geweldig gereedschap en mensen afleveren om vervolgens met lede ogen aan te zien hoe die elders worden ingezet om de wereld daadwerkelijk te veranderen. Wat dreigt is dat we hier alleen nog technologie hebben van minstens twintig jaar oud omdat die dan pas uit de Brusselse pijplijn komt sukkelen. Wat dreigt is dat het niet de ingenieurs zijn die een mooie toekomst hebben, maar juristen en bestuurskundigen. Omdat wij vooral uitblinken in besturen en reguleren, niet in nieuwe dingen maken.
</doc>
<doc id="935" genre="news" gender="?">
Kunnen alleen paarden  galopperen?
 Durf te vragen  Wekelijks zoekt de wetenschapsredactie het antwoord op een veelgestelde vraag. Vandaag : Het kleinste zoogdier dat in een ware galop rent, is de olifantsspitsmuis. Ook een vraag? durftevragen@nrc.nl Wie galop denkt, denkt ‘paard’. Het edele dier beheerst zelfs twee varianten: de wat ingehouden handgalop, ook wel korte galop of canter genoemd, en de wat ruigere gewone galop. Honden en katten kunnen ook galopperen, evenals wolven en cheeta’s. Maar hoe zit het met olifanten? Giraffes? Muizen en egels? En kunnen wij zelf galopperen? Het is een kwestie van definitie. De tientallen wetenschappelijke artikelen over de ‘gang’ (voortbeweging) van dieren zijn niet eenduidig. Sommige definiëren galop als een gang met een zweefmoment. Dit in tegenstelling tot stappen en draven, waarbij er altijd minstens één poot (of been) aan de grond is. Maar er zijn ook gangen met een zweefmoment die toch niet tellen als galop. Bijvoorbeeld de sprongen van eekhoorns en hazen. Zij zetten met beide achterpoten tegelijk af, zweven even en landen dan ofwel met beide voorpoten tegelijk, ofwel met de twee voorpoten na elkaar. Sommigen noemen dat toch ‘spronggalop’. Een andere definitie van galop spreekt van ‘vier contactmomenten’: alle vier de poten raken de grond na elkaar. Maar dat gaat dan weer niet op voor de handgalop, want die kent maar drie contactmomenten. Hoef nummer twee en drie raken de grond tegelijkertijd. Neem je de breedste combinatie van definities, dan kunnen bijna alle viervoetige zoogdieren galopperen. Dat zegt ook het standaardartikel ‘Why mammals gallop’ ( Integrative & Comparative Biology , 1988). „Persoonlijk beschouw ik de sprongen van kleine zoogdieren als een variatie van de galop”, zegt ook John Bertram van de universiteit van Calgary, auteur van een analyse van de galop van het paard versus die van de cheeta . „Het kleinste zoogdier dat in een ware galop rent, is voor zover ik weet de olifantsspitsmuis”, zegt hij. „Die heeft opvallend lange poten voor zijn afmetingen.” Pootlengte is van belang; galop vereist een bepaalde buiging en strekking van de ruggengraat, aldus Naomi Wada, hoogleraar systeemfysiologie aan de universiteit van Yamaguchi (Japan) en maker van de website mammals-locomotion.com . „Die beweging krijg je moeilijker voor elkaar met relatief korte poten”, zegt Wada. „Ik heb nog nooit een egel zien galopperen. Zelf onderzoeken wij dwergmuizen. Die kunnen niet galopperen; die springen.” „Er zijn ook zoogdieren die nooit alle vier hun poten tegelijk van de grond hebben”, vertelt Frietson Galis, evolutionair ontwikkelingsbioloog bij Naturalis Biodiversity Center, „bijvoorbeeld olifanten en andere zware zoogdieren. Als zo’n zwaar dier met een klap op de grond komt, dan zou er van alles kapot gaan. Zij hebben altijd ten minste één poot aan de grond.” Dat geldt niet voor neushoorns: die galopperen wel – in tegenstelling tot nijlpaarden. „Onder water galopperen nijlpaarden wel”, merkt Galis op. „Dan hebben ze natuurlijk geen probleem met hun gewicht.” Ook giraffes galopperen. Zij gebruiken de beheerste handgalop, met een duidelijk zweefmoment. En mensen? Daarover zijn de meningen verdeeld. Volgens puristen heb je vier benen nodig om te galopperen. Hardlopen is in elk geval geen galop, ook al is er een zweefmoment: ons rennen is equivalent aan draven, waarbij het linker- en het rechterbeen steeds van koppositie wisselen. Bij galop loopt daarentegen steeds hetzelfde been voorop, wat de gang asymmetrisch maakt. Mensen doen dat niet van nature – alleen als ze expres éénzijdig huppelen, zoals kinderen doen als ze ‘paardje spelen’. En sommige bergsporters, als ze half rennend, half remmend afdalen over een steile puinhelling.
</doc>
<doc id="936" genre="news" gender="?">
Er kan er maar één de ware  volkspartij zijn
 België  De rechtse N-VA wil zondag eindelijk eens winnen van de christen-democraten bij de Belgische gemeenteraadsverkiezingen. Daarvoor moeten ze het platteland veroveren. Daklozen en hangjongeren, je ziet ze nauwelijks in het centrum van het West-Vlaamse Roeselare, een gemeente van iets meer dan 60.000 inwoners. In de aangeharkte hoofdstraat wordt druk gewinkeld en zitten de terrassen vol. Criminaliteit en werkloosheid? Wie de officiële statistieken van alle Vlaamse steden erop naslaat, vindt de stad pas onderaan de lijstjes terug. Het gaat prima in Roeselare. En toch is het er spannend. Zondag worden in België gemeente- en provincieraadsverkiezingen gehouden. Veel ogen zullen op Antwerpen gericht zijn, waar de afgelopen maanden een behoorlijk vinnige verkiezingsstrijd plaatsvond tussen de Vlaams-nationalistische, rechtse N-VA en de christen-democratische CD Ook in Roeselare spitst de campagne zich toe op CD (die de burgemeester levert) en N-VA (de grootste oppositiepartij). ‘Antwerps’ politiek geruzie is er niet. Toch vindt de échte strijd zondag hier plaats. De N-VA kan voor het eerst de gemeenteraadsverkiezingen in Vlaanderen winnen, en de macht overnemen van de al decennia oppermachtige CD Áls ze gemeenten als Roeselare voor zich wint. De N-VA werd in 2001 opgericht als Vlaams-nationalistische, liberaal-conservatieve partij. Speerpunten: migratie en veiligheid. Een ‘light’-versie van het behoorlijk veel rechtsere Vlaams Belang. De partij groeide snel: bij de laatste federale verkiezingen werd ze de grootste, met ruim 32 procent van de stemmen in Vlaanderen. Sindsdien zitten de Vlaams-nationalisten niet alleen in de regioregering, maar ook in de landelijke. Maar lokaal is de katholieke gezinspartij CD nog altijd de grootste. De partij doet het met name beter in de kleinere rurale gemeenten. Ze is daar al decennia sterk verankerd met ervaren en bekende kandidaten, terwijl de N-VA zich nog aan het inwortelen is. Na de laatste verkiezingen, in 2012, leverde CD bijna de helft van de Vlaamse burgemeesters: 134. De N-VA heeft er slechts 44. Gemeenteraadsverkiezingen zijn in België allesbehalve tweederangs. Het land komt om in de complexe regeringsniveaus; het lokale niveau is voor veel kiezers tenminste concreet. De burgemeester wordt er ook directer gekozen dan in Nederland. Wie aanspraak wil maken op de titel ‘ware volkspartij van Vlaanderen’ moet dus vooral die lokale verkiezingen winnen. In mei volgend jaar staat bovendien een hele reeks andere verkiezingen gepland. Belgen stemmen dan voor de gewesten, gemeenschappen, het federale parlement én het Europese op één dag. Wie nu wint, begint meteen goed aan de campagne van die verkiezingen. Veel ogen zullen zondag op Antwerpen gericht zijn. N-VA-leider Bart De Wever werd daar zes jaar geleden burgemeester, na tachtig jaar van socialistische burgemeesters. Er moet iets heel geks gebeuren wil de partij daar niet weer de grootste worden. Toch zal het spannend zijn: de kans dat de oude coalitie van de N-VA met christen-democraten en liberalen weer een meerderheid bereikt, is klein. En zelfs áls er een meerderheid is, is onzeker of de partijen na de zeer persoonlijk gevoerde strijd nog door één deur kunnen. Maar ook met andere partijen wordt het lastig. Voor het Vlaams Belang geldt een cordon sanitaire. Dan blijft voor de N-VA een coalitie over links over – maar een deel van die partijen heeft dat al afgewezen. Lukt het De Wever niet, en komt er een coalitie zónder N-VA, dan is dat een gevoelige nederlaag voor hem, ook met het oog op de verkiezingen in mei. Daarom is N-VA de strijd met CD aangegaan, waarbij het er soms hard aan toegaat. Kijk maar naar Antwerpen, waar het soms over de inhoud gaat, maar nog vaker op de persoon wordt gespeeld. „Ik vertrouw hem voor geen haar”, zei burgemeester en N-VA-voorzitter Bart De Wever over zijn tegenstrever in Antwerpen. De Wever neemt een „Calimero-rol” aan, vond CD Kris Peeters. Zelfs zijn huisdier haalde hij erbij in een interview in het weekblad Humo : „Altijd als hij langskwam moesten we onze labrador in de garage opsluiten, want hij is niet zo gek op honden.” Via Twitter riposteerde De Wever dat hij „zot op dieren” is maar „helaas allergisch aan hondenhaar”. Hoe anders verloopt het in Roeselare, waar de N-VA de winst minstens zo hard nodig heeft als in Antwerpen. „Wij zijn heel enthousiast over de huidige burgemeester”, zegt N-VA’er Ingrid Van Wassenhove, nummer 25 op de lijst, in het kantoortje van de partij. „Resultaten bereik je niet door een stad uit elkaar te rijten”, zegt CD Kris Declercq honderd meter verderop in zijn kamer in het stadhuis. De N-VA heeft er flink op ingezet lokaal bekender worden. De partij heeft dit keer de meeste kieslijsten en kandidaten van Vlaanderen. Niet voor niets is het Roeselaarse partijkantoor op honderd meter van de Grote Markt geplaatst. Maar de voornaamste tactiek om dit keer van CD te winnen, zoekt de N-VA in een andere hoek: islam, migratie en veiligheid. Het zijn onderwerpen die het op dit moment goed doen bij kiezers in heel Europa, en waar de N-VA al in uitblinkt. De populairste hardliners van de N-VA in de federale regering zitten op de posten Migratie en Veiligheid. Tijdens deze lokale verkiezingen zet de partij dus in op die landelijke thema’s. We moeten onze eigenheid bewaken Ingrid Van Wassenhove, N-VA-kandidaat in Roeselare In Roeselare is de criminaliteit misschien laag, maar „wel gestegen”, legt Van Wassenhove uit. Het aantal „vreemdelingen” – nu 7,5 procent, van wie minder dan de helft van buiten de Europese Unie – ook. „En het is wel de bedoeling dat die integreren, niet dat we ze een brief in het Arabisch sturen zoals de vorige burgemeester heeft gedaan. We moeten onze eigenheid bewaken.” De inwoners zelf lijken verdeeld. „Migratie is natuurlijk een hot topic nu”, zegt Klaas Vandamme (48), met zijn vrouw Sylvia Vantomme (47) naar de wekelijkse dinsdagmarkt gekomen. „Ik heb geen enkel probleem met politieke vluchtelingen, ik ben geen Vlaams Blokker, maar er komen steeds meer economische vluchtelingen. Niet iedereen kan blijven.” Dat speelt ook in Roeselare, denken ze: „We zien het straatbeeld wel veranderen de laatste jaren.” Zij zullen op N-VA stemmen zondag. Niet iedereen denkt er zo over. „Migratie?”, zegt marktkoopman Dirk Vandamme (54), die zijn partijvoorkeur niet in de krant wil. „Hier? Als je tien vrouwen met hoofddoek langs ziet komen op een ochtendmarkt, is het veel.”  Partijleider Bart De Wever tijdens de N-VA familiedag in Plopsaland.  Foto Wouter Van Vooren Of de nadruk op nationale thema’s werkt? Op de N-VA Familiedag in pretpark Plopsaland verklaarde voorzitter Bart De Wever in september alvast voor 13.000 fans: wij zullen die verkiezingen winnen. Maar in twee peilingen van de afgelopen maanden voor de federale verkiezingen, waar de N-VA juist altijd zo goed scoorde, verloor de partij stemmen. In Roeselare staat N-VA in de laatste peilingen eveneens op achterstand. „Uiteindelijk gaat het bij lokale verkiezingen toch eerder om nabijheid”, denkt burgemeester Declercq. „Mensen stemmen op een persoon. Dat merk ik ook op de markt. Ik ga daarheen om de klachten van mensen op te schrijven. De manier waarop met hun problemen wordt omgegaan, maakt meer verschil dan een verkiezingsprogramma.” Dat blijkt op het marktplein. Op wie ze gaat stemmen? Op de burgemeester, zegt Rosa Parmentier (71): „Hij is heel vriendelijk en betrokken, en je kunt hem altijd vragen stellen.” Van welke partij hij is: „de CVP” – dat is al sinds 2001 niet meer de naam van CD In Wallonië en Brussel is de grote vraag bij de gemeenteraadsverkiezingen een andere : zullen de sociaal-democraten van de Parti Socialiste (PS) na decennia aan de macht bestraft worden voor een lange lijst schandalen? De laatste jaren kwam de Belgische PS verschillende keren in opspraak voor het ontvangen van hoge vergoedingen zonder er iets voor te doen, onder meer bij een overheidsbedrijf in Luik en een daklozenorganisatie in Brussel. De groene partij Ecolo en de ultralinkse PTB leken in eerste instantie te profiteren, maar inmiddels lijkt het in de peilingen mee te vallen voor de sociaal-democraten. Heeft de PS alles een beetje doen vergeten?
</doc>
<doc id="937" genre="news" gender="?">
Na hygge en lagom is het tijd voor kalsarikänni (oftewel: drankhangen)
 Kalsarikänni Met een knipoog naar de Scandinavische trends verscheen een boek over het Finse verschijnsel ‘drankhangen’. In je joggingbroek op de bank de ene na de andere fles bier aan je mond zetten, met een flinke variatie knabbels in de buurt. Het is waarschijnlijk niet het soort ontspanning waar je trots op bent, maar daar kan verandering in komen. ‘Drankhangen’ wordt dit najaar populair. Na hygge en lagom is er kalsarikänni – weer een Scandinavisch lifestylefenomeen. En volgens deze trend mogen we gewoon op de bank liggen drinken, snacken en dom langs de kanalen zappen. „De term betekent heel eenvoudig: thuis of in een huiselijke omgeving alcohol nuttigen,” zegt de Finse journalist Miska Rantanen (51) aan de telefoon. „In je ondergoed of andere makkelijke kleding, zonder de intentie het huis te verlaten en zonder enige vorm van prestatiedruk.” Rantanen wijdde er een boek aan, dat volgende week in een Nederlandse vertaling verschijnt. Na het wereldwijde succes van boeken over het Deense hygge en het Zweedse lagom besloot Rantanen dat het tijd werd de wereld bekend te maken met de Finse filosofie van de ontspanning. Hij maakte er net als de auteurs van de glossy Scandinavische lifestyleboeken een how to-gids van, met onder meer voorschriften over de juiste hoeveelheid alcohol voor een drankhangsessie en de soorten drank die zich er best voor lenen. „De traditionalisten huldigen het principe ‘beter te veel drank dan te weinig’, maar de jongere generatie neigt naar een meer Franse stijl van drankhangen – een licht aangeschoten toestand overdag – in plaats van naar echte dronkenschap.” De geschiktste drank is bier, zegt Rantanen, „vanwege de aanhoudende roes die bier voor elkaar krijgt, die past bij het ontspannen karakter van drankhangen.” Geen ‘kalsarikänni’ zonder snacks en daarbij mag je je wat Rantanen betreft enige vrijheden permitteren ten opzichte van wat je normaal eet – „wat op zijn beurt het prettige gevoel versterkt er even tussenuit te zijn.” Dat eten bestaat liefst uit banale lekkernijen: thuisbezorgde pizza, een traditioneel Turks gerecht van de dichtstbijzijnde kebabtent, plakjes salami, olijven, chocola – alles waar je echt trek in hebt. Ondertussen zap je langs de kanalen en chat je wat via sociale media. Kleding dient comfortabel te zijn, panty’s, beugelbeha’s, knellende broeken en schoenen uit, wollen sokken aan. Zappen, scrollen, zuipen, snacken; de Finnen propageren alles wat wij hier in Nederland proberen af te leren Muziek natuurlijk, een beetje melancholisch, voor een louterende huilbui, of oudejongensrock, die al luchtgitaarspelend wordt meegezongen. Het is deels een parodie op de gehypete Scandinavische lifestyletrends, deels serieus, laat Rantanen weten. „Drankhangen is wel degelijk een Fins begrip.” Een rondje bellen langs Finlandexperts leert dat kalsarikänni (door Rantanen zelf toegankelijk vertaald als ‘päntsdrunk’) een ironische jaren 90-term is voor het beetje lullige gebruik om in je onderbroek met wollen sokken aan een flesje bier open te trekken, want er is buiten toch niks te beleven en er komt toch geen hond op bezoek. ‘Kalsari’ betekent ‘lange onderbroek, en ‘kännit’ ‘dronken’, zegt vertaler Finse literatuur Adriaan van der Hoeven. Het verwijst volgens hem naar de mannen op het Finse platteland die na de sauna een pilsje pakten. „Sinds de jaren 90 is het begrip geüpgraded”, zegt Rantanen. „Als mijn vrouwelijke jonge collega’s van de krant na het werk ergens samen champagne gaan drinken, zeggen ze ook dat ze gaan drankhangen.” Het typisch Finse zit volgens hem in de omstandigheden waaronder gedronken wordt. Het was eigenlijk het enige wat Finnen van oudsher tijdens al die donkere uren binnen konden doen in hun agrarische, dunbevolkte land . „De geestelijke roots van drankhangen zijn eenvoudig te begrijpen wanneer je in Finland in november een blik uit het raam werpt”, schrijft Rantanen in zijn boek. „Het is pikkedonker en koud; de regen of natte sneeuw komt horizontaal uit de lucht; op de grond ligt ijs of sneeuwbrij; er is nergens iemand te bekennen, en de weg naar het huis van andere mensen is lang. En dat is dan rond de middag, op het moment met het meeste daglicht.” De geheelonthoudingswet van een eeuw geleden zou het thuis drinken nog een zetje hebben gegeven. Drankhangen heeft in Finland zelfs een eigen emoji. In 2015 liet het Finse ministerie van Buitenlandse zaken als promotiecampagne een reeks emoji ontwerpen die aard en wezen van de Finnen moest verbeelden. Naast een poppetje in de sauna en een poppetje op ski’s kwamen er twee emoji voor drankhangen, een van een vrouw in haar ondergoed op de bank met een glas wijn, en een van een vrolijke blonde man die net wil gaan zitten met een glas bier in zijn hand. De overheidswebsite Dit is Finland heeft een aparte pagina gewijd aan kalsarikänni: „het gevoel van langzaam dronken worden in je ondergoed zonder enige wens om nog naar buiten te gaan.” Volgens Reetta Purontakanen, woordvoerster van het Finse ministerie van Buitenlandse Zaken is gezocht naar plaatjes die de Finse bevolking vertegenwoordigen. Naast de droge zelfspot die Finnen kenmerkt is het volgens Purontakanen tekenend voor de nationale no-nonsense-houding. „Je hoeft er geen chique toestand van te maken om te ontspannen”, zegt ze aan de telefoon. „Gewoon lekker comfortabel met je favoriete bier op de bank relaxen is genoeg.” Zappen, scrollen, zuipen, snacken; de Finnen propageren alles wat wij hier in Nederland proberen af te leren. „Het gaat om balans”, reageert Rantanen. „Je hoeft het toch ook niet iedere dag te doen? Als je er een kater aan over houdt, ben je te ver gegaan. Er zijn meer manieren om te ontspannen: zelf fiets en sport ik graag.” Toch kan er volgens Rantanen weinig op tegen het gevoel van thuiskomen van je werk, „als je je tijd hebt verdaan aan een stel idioten”, langzaam je sokken af te pellen, - „er zou een speciaal woord voor dat heerlijke gevoel moeten zijn”, en dan zappend tot rust te komen. Rantanen: „Iedereen heeft zijn mond vol van mindfulness, daar komt dit heel dicht bij in de buurt: welbeschouwd vereist drankhangen dat je onbevooroordeeld bent, en bereid om je over te geven aan het moment.” Kasarikänni is volgens Rantanen de reden dat Finland zo hoog scoort op de geluksindex van de Verenigde Naties, het land staat dit jaar zelfs op nummer 1 in het jaarlijkse World Happiness Report. Maar volgens de woordvoerster van Buitenlandse Zaken heeft dat wellicht eerder te maken met de politieke en economische stabiliteit van het land, het veilige leefklimaat en de kwaliteit van het onderwijs. Ook deze Scandinavische trend kan over de grenzen weer op belangstelling rekenen. De BBC schreef op hun nieuwssite: „ Forget hygge, let’s all get päntsdrunk! ” Hygge (‘húú-guh’) is het Deense werkwoord voor ‘gezelligheid’. Het staat voor intiem samenzijn met mensen met wie je je kunt ontspannen. Vaste onderdelen ervan zijn haardvuur, kaarsen, warme dranken en zoetigheid. Het begrip kreeg in 2015 internationale bekendheid door de bestseller Hygge: de Deense kunst van het leven van Meik Wiking. Lagom (‘lààw-gom’) komt uit Zweden en betekent ‘niet te veel en niet te weinig: precies goed’. Zweden gebruiken het om aan te duiden dat ze precies genoeg gegeten hebben, dat er precies genoeg melk in de koffie zit, of dat het zeewater precies de juiste temperatuur heeft. Een lagom levensstijl betekent: de juiste balans aanbrengen.
</doc>
<doc id="938" genre="news" gender="?">
Prehistorische vis knabbelde aan andermans vinnen
 Paleontologie Er zijn fossiele resten van een vleesetende vis in Zuid-Duitsland opgegraven. De nieuw ontdekte soort lijkt op moderne piranha’s. Zuid-Amerikaanse piranha’s staan bekend om hun puntige mesachtige tanden, waarmee ze stukken vlees uit andere dieren scheuren. Nu blijkt dat een vergelijkbare soort roofvis al in de tijd van de dinosaurussen rondzwom in wat nu Europa is. Duitse en Australische wetenschappers hebben fossiele resten opgegraven in het Duitse Beieren. Het is de oudste bekende vissoort met een geschikt gebit om andere vissen te eten, schrijven de wetenschappers in Current Biology . Overblijfsels van beknabbelde vissen – vermoedelijke slachtoffers – lagen dichtbij de vindplaats. 150 miljoen jaar geleden (in de Jura-periode) lagen grote delen van Europa onder water. „Waar nu de Alpen zijn, was een ondiepe tropische zee”, vertelt Martina Kölbl-Ebert van de Jura-Museum in Eichstätt aan de telefoon. „Het zag eruit als de Bahama’s nu – alleen zonder palmbomen, want die bestonden nog niet.” Sinds 2017 graven Kölbl-Ebert en haar team in een kalksteengroeve in Ettling, waar fossielen uit deze tijd zich hebben opgestapeld. „Er komen de mooiste fossiele vissen uit. Deze vis was als het winnen van de loterij.” Zijn lichaam is vergelijkbaar met dat van soortverwanten, uit hetzelfde prehistorische tijdperk, voegt medeauteur David Bellwood van James Cook universiteit in Townsville in Australië via e-mail toe. „Maar zijn tanden waren een complete schok – de overeenkomsten met moderne piranha’s zijn opvallend.” Bellwood vergelijkt het met een „lasersnijder aan een hooiwagen” – een stokoud werktuig met modern gereedschap. De wetenschappers noemden de soort Piranhamesodon pinnatomus . Maar de vis is absoluut niet verwant aan huidige piranha’s. Ze leefden bijvoorbeeld niet in zoet water, zoals huidige piranha’s, maar in zout water. Alleen de vorm en functie van hun tanden doen denken aan de Zuid-Amerikaanse roofvissen. „Miljoenen jaren voor de piranha’s kwam deze bizarre groep vissen al met een manier om andere vissen te eten”, schrijft Bellwood. Wetenschappers noemen dat convergente evolutie : het ontwikkelen van dezelfde kenmerken bij verschillende, niet-verwante dier- en plantengroepen. Volgens de onderzoekers vrat Piranhamesodon pinnatomus vermoedelijk geen hele vissen maar knabbelde alleen aan vinnen van zijn slachtoffers. „Het is een opmerkelijk slimme zet omdat vinnen weer teruggroeien – het is dus een hernieuwbare voedingsbron,” legt Bellwood uit. Er bestaan tegenwoordig ook piranhasoorten die dit doen. Maar de meest bekende, de roodbuikpiranha, verslindt hele vissen (als ze klein genoeg zijn) of scheurt met zijn indrukwekkende tanden stukken vlees uit grotere dieren.
</doc>
<doc id="939" genre="news" gender="?">
Hinder vanaf 19 november op Liersebaan in Massenhoven
 Vanaf 19 november moet het verkeer in elke richting over één versmalde rijstrook. Als het wegdek op de brug over de E313 vernieuwd wordt, zal het verkeer komende vanuit Lier via de Herentalsebaan moeten omrijden. In de zomer van 2020, wanneer de nieuwe brug naar zijn definitieve positie wordt verplaatst, zal de Liersebaan gedurende twee maanden volledig afgesloten zijn. Het verkeer volgt in beide richtingen de omleiding via Viersel. De op- en afrit van de E313 richting Hasselt zal van eind november 2018 tot eind januari 2019 niet bereikbaar zijn. De Zagerijstraat en de Kanaalstraat blijven tijdens de volledige duur van de werken bereikbaar. De zijstraten Vilsterhaag en Venstraat worden definitief afgesloten. Fietsers volgen vanaf 19 november een omleiding over de brug van Viersel.
</doc>
<doc id="940" genre="news" gender="?">
ANALYSE. Dit staat er op 14 oktober op het spel in Sint-Pieters-Leeuw
  Oudenaken / Sint-Pieters-Leeuw -  Kan N-VA de stempel die het de voorbije zes jaar op het beleid in Sint-Pieters-Leeuw drukte bevestigen of komt CD toch terug aan zet? En wat met het fenomeen Bart Anneessens-Cops die ervan uitgaat dat hij de nieuwe burgemeester wordt?  Kan N-VA de stempel die het de voorbije zes jaar op het beleid in Sint-Pieters-Leeuw drukte bevestigen of komt CD toch terug aan zet? En wat met het fenomeen Bart Anneessens-Cops die ervan uitgaat dat hij de nieuwe burgemeester wordt? Heb je nog geen idee op wie je zondag gaat stemmen?  Wie zijn al die mensen die naar je stem vissen?
</doc>
<doc id="941" genre="news" gender="?">
Energiebesparing vooral om het geld
 Amsterdam - De belangrijkste reden voor Nederlanders om bewust met energie om te gaan, is hun portemonnee. Het milieu komt pas op de tweede plaats. Mensen die zeggen dat zij milieubewust leven, zijn dus niet uitsluitend gemotiveerd door milieuoverwegingen. Zij doen de vaatwasser of de wasmachine vaak pas aan als ze vol zijn om kosten te besparen. Dit blijkt uit het onderzoek Belevingen van het CBS, dat 3339 mensen van 18 jaar of ouder ondervroeg. Bijna 90 procent van de respondenten is naar eigen zeggen bewust bezig met het energiegebruik en haalt bijvoorbeeld de oplader uit het stopcontact zodra de telefoon is opgeladen, trekt een warme trui aan in plaats van de verwarming hoger te zetten, of doet het licht uit in kamers waar niemand aanwezig is. „Ik ga van het geld dat ik op energie bespaar, liever op wintersport”, zegt Isaäc Burger (27), een van de vele zuinig levende Nederlanders. „Sinds ik een eigen huis heb, let ik erop”, vertelt hij enthousiast. „We hebben bijvoorbeeld sensoren voor de lampen, waterbesparende kranen en ik gebruik een timer om maximaal drie minuten te douchen. Een uurtje voordat we naar bed gaan, gaat de vloerverwarming lager. Maar er zijn wel grenzen. We gaan niet zitten klappertanden, en mijn dochtertje van twee moet wel op blote voetjes door het huis kunnen lopen.” Jacqueline (64) en Bert (65) van de Pol maken er een sport van. Hun huis is goed geïsoleerd, heeft zonnepanelen en een extra zuinige cv-ketel en wordt als het even kan verwarmd door de houtkachel. „Voor zover we weten hebben we echt alles gedaan wat mogelijk is”, zegt Jacqueline. De lage spaarrente was voor de Van de Pols reden om te investeren in de energiezuinigheid. En ze leven daarenboven heel bewust: twee keer per week douchen vinden ze bijvoorbeeld genoeg. „Mijn man is al gepensioneerd. Hij zorgt ervoor dat de wasmachine en vaatwasser pas worden aangezet als de zon schijnt, dan komt de energie direct van de zonnepanelen. Dat scheelt heel veel. Over het hele jaar 2017 betaalden we slechts 45 euro aan stroomkosten.” Energiebewuster leven levert vanaf volgend jaar nog meer op, want de belasting op vooral gas gaat omhoog. Dit gaat een gemiddeld huishouden 150 euro per jaar meer kosten, becijferde de Vereniging Eigen Huis eerder. „Als je de energierekening bekijkt, zie je dat maar een derde van wat je betaalt echt voor de energie is”, zegt Liesbeth Zonderland. „De rest is belasting en netwerkkosten. Dat is wel erg jammer.” 
</doc>
<doc id="942" genre="news" gender="?">
Open VLD geeft tweede leven aan verkiezingsaffiches
  Keerbergen - Op vraag van hun nationaal partijbestuur geeft de Keerbergse Open VLD het goede voorbeeld door niet alleen alle polyprop-affiches.affiches ter recyclage naar verzamelpunten te brengen, maar door bijkomend een bank aan te kopen gemaakt uit dat gerecycleerde polypropyleen. Tot voor kort werd bij de verkiezingscampagne vooral gebruik gemaakt van houten borden met papieren affiches. Deze werden echter bij de laatste gemeenteraadsverkiezingen bijna volledig vervangen door affiches in polyproyleen, een thermoplastisch polymeer. Open VLD nationaal besliste om deze affiches ter recyclage te verzamelen en zorgt hierbij voor regionale inzamelpunten, 2 per provincie. Na de inzameling worden de polyprop-affiches gewassen, tot korrels vermaald en opnieuw als grondstof gebruikt voor diverse kunststoftoepassingen. De Keerbergse Open VLD is intussen volop bezig met het verzamelen van al haar affiches en besliste bovendien om een bank, gemaakt uit dat gerecycleerde polypropyleen, aan te kopen. "We zullen deze bank plaatsen in de speeltuin achter het Kasteel in onze gemeente', aldus Dirk Strubbe. 
</doc>
<doc id="943" genre="news" gender="?">
Een broos links icoon in het Amerikaanse Hooggerechtshof
 Documentaire Een voorvechtster van emancipatie met een grote staat van dienst: rechter bij het Hooggerechtshof Ruth Bader Ginsburg is in de VS een fenomeen. Over haar is nu een documentaire gemaakt. RBG Regie: Julie Cohen, Betsy West. In: 10 bioscopen Een hoogbejaarde hoge rechter die zich ontpopt tot idool van de generatie van haar kleinkinderen, met haar eigen merchandise en een vaste imitator bij Saturday Night Live : in de VS krijgt zo’n leven een film. Of twee. Begin volgend jaar verschijnt On the Basis of Sex : als de trailer een goede indicatie vormt een triomfantelijke biopic over de obstakels die Ruth Bader Ginsburg (1933) moest overwinnen aan het begin van haar juridische carrière. Afgelopen januari ging op het Sundancefestival de documentaire RBG in première – haar fans noemen haar Notorious RBG, naar rapper The Notorious B.I.G. RBG komt deze week in Nederland uit en laat zich hier anders bekijken dan in de VS: de duidelijke adoratie van de maaksters zorgt onbedoeld voor afstand. Vooropgesteld: Ruth Bader Ginsburg is een fenomeen. Een intellectueel zwaargewicht in een klein, broos lijfje. Een voorvechtster van emancipatie met een grote staat van dienst op het gebied van vrouwen- , homo- en arbeidersrechten, die niet bang is om een briljant onderbouwd ‘I dissent’ voor te lezen als ze het oneens is met haar acht collega-rechters. In een steeds conservatievere omgeving, onder een president die ze voor zijn verkiezing een ‘faker’ noemde – een van haar weinige partijpolitieke uitspraken, waarvoor ze haar excuses moest aanbieden – schuift ze als vanzelf op van behoudend naar rebels liberaal. Dat verklaart haar enorme succes onder jongeren. De documentaire opent met beelden van Ginsburgs driewekelijkse trainingssessie in de sportschool van het federale Hooggerechtshof. Daar blijft ze, sinds ze in 1999 voor slokdarmkanker behandeld werd, in vorm onder toeziend oog van een kolossale oud-militair. Na zo’n uurtje kan ze er weer vol tegenaan, zegt ze; in haar leven betekent dat werksessies tot 2 à 4 uur ’s nachts, om ’s ochtends om 9 uur weer op het gerechtshof te verschijnen. Als Harvard-studente met een jong kind en een tijdelijk door ziekte verzwakte echtgenoot leerde Ginsburg al uiterst efficiënt met haar tijd om te gaan: geen small-talk voor haar, geen frivoliteiten. Haar smaakvolle kleding en haardracht verraden behalve een zekere ijdelheid vooral het van kinds af aan ingepeperde belang van goede manieren en decorum. Tot zijn overlijden in 2010 was echtgenoot Martin Ginsburg degene die haar soms letterlijk van haar bureau wegsleepte: kom Ruthie, het is tijd om te eten, tijd om te slapen. Nu hij er niet meer is, kent haar plichtsbesef geen grenzen meer, vertellen haar kinderen Jane (ook juriste) en James (muziekproducent) hoofdschuddend. Kate McKinnon als Ruth Bader Ginsburg in het satirische programma ‘Saturday Night Live’:  Jane en James behoren tot de weinige geïnterviewden die enige relativering durven aanbrengen. Als moeder was ‘RBG’, die haar eigen, hogelijk bewonderde moeder Celia al op haar zeventiende verloor, niet erg knuffelig of warm; ze lachte zelden en corrigeerde het huiswerk met een rood potlood. Op culinair gebied was ze zo’n kluns dat het gezin een zucht van verlichting slaakte toen vader Martin zich blijmoedig schikte in de rol van ‘tweede viool’. Martins lobbycampagne voor zijn vrouw was cruciaal om haar in 1993 onder de aandacht van toenmalig president Bill Clinton te brengen; Clinton had precies ‘vijftien minuten’ nodig, herinnert hij zich glimlachend, om te weten dat hij haar als nieuw lid van het federaal hooggerechtshof zou voordragen. Toch maakt dit alles nog geen spannende documentaire. De film komt pas echt tot leven als een aantal rechtszaken uit de jaren zeventig wordt uitgediept, waarin Ginsburg als advocaat optrad namens burgerrechtenbeweging ACLU; in 1975 verdedigde ze een jonge weduwnaar en zijn recht om, net als een weduwe, met overheidssteun thuis zijn kind op te kunnen voeden. Het motto van haar moeder indachtig – ‘Wees een dame’, wordt nooit boos op je tegenstanders, maar overtuig ze – wist ze ook conservatieve rechters op het belang van gelijke behandeling te wijzen. Man en vrouw „zijn niet hetzelfde”, horen we haar zeggen in een helaas niet nader uitgediept geluidsfragment, maar wel gelijkwaardig. Als hoge rechter zou ze het spel zo blijven spelen: nooit roekeloos of emotioneel, maar rationeel en uiterst precies. Een grote vriend vond ze in haar conservatieve collega Antonin Scalia (1936-2016), met wiens opvattingen ze het nooit eens was, „maar hij verwoordde ze zo mooi”. Ze deelden een liefde voor de opera, plek van schoonheid en ontsnapping, en konden elkaar fijn plagen; een vorm van wijsheid die node wordt gemist in het huidige, schreeuwerige politieke klimaat. Scalia en Ginsburg: een derde film dient zich aan.
</doc>
<doc id="944" genre="news" gender="?">
Het leven zoals het is: er staat een paard in de gang van het rusthuis
  Sint-Pieters-Leeuw - Er staat een paard in de gang: in het Sint-Antoniusrusthuis mochten de bewoners de meezinger van André Van Duin voor een keertje ernstig nemen. Het hoefgetrappel in de gang was niet van een vroege Sinterklaas maar wel van de Shetland-pony's Lobke en Lara. Naar aanleiding van Werelddierendag brachten ze een bezoek aan het woonzorgcentrum. En om iedereen van hun aanwezigheid te laten genieten, bleven ze niet buiten in de tuin maar maakten ze ook een wandelingetje door de gangen tot in een van de leefruimten waar meer dan zestig bewoners met vertederde ogen de twee aaibare dieren mochten vertroetelen. Als volleerde mannequins lieten Lobke en Lara de aandacht zich wel gevallen. Aan de komst van de Shetland-pony's hing een bijzonder verhaal vast. "Mijn moeder was 69 toen ze een beroerte kreeg en zo hier in het woonzorgcentrum Sint-Antonius terecht kwam. Samen met mijn vader hebben we thuis altijd Shetland-pony's gekweekt. Op een bepaald moment hadden we er 45 waarvoor mijn moeder elke dag zorgde", vertelt zoon André De Leener, zelf voorzitter van het Belgisch Studbook van de Shetland Pony. "Ik kreeg het kweken van Shetland-pony's met de paplepel mee. Het was jaren geleden dat mijn moeder haar lievelingsdieren nog eens zag. En dus leek Werelddierendag een uitgelezen dag om er eens mee naar het rusthuis te komen. Niet alleen voor mijn moeder, die zichtbaar genoot, maar voor alle bewoners".
</doc>
<doc id="945" genre="news" gender="?">
Jos Pierreux wint de Hercule Poirotprijs
  Halle / Pepingen - Op de eerste dag van de Boekenbeurs viel meteen auteur Jos Pierreux (61) uit Halle in de prijzen met zijn boek Niets erger dan spijt. Hij won er de 21ste Hercule Poirotprijs mee, die jaarlijks het beste Vlaamse misdaadverhaal bekroont. Het verhaal van het boek speelt tegen de achtergrond van terreurniveau 3, wanneer in Knokke twee tienermeisjes worden verkracht. De dader zou kenmerkende tatoeages hebben. Inspecteur Luk Borré, de steeds terugkerende politie-inspecteur in de boeken van Jos Pierreux, onderzoekt de zaak, maar ook zijn eigen veiligheid staat op het spel. De jury van de Hercule Poirot-prijs loofde "de ingenieuze plot, de strak volgehouden klacht tegen het establishment en een opmerkelijke stijlbeheersing". Jos Pierreux heeft inmiddels vijftien boeken geschreven met inspecteur Luk Borré in de hoofdrol. "Neen, mijn inspiratie voor verhalen rond de figuur van inspecteur Borré raakt niet uitgeput. Die inspiratie haal ik uit wat ik allemaal rond mij zie gebeuren en verhalen die het nieuws halen. Tegenwoordig is wat er echt gebeurt vaak erger dan wat je kan verzinnen in een boek", zegt Pierreux. "Ik ga dus nog even door met Borré. Hoelang, dat zien we nog wel". Daarnaast schreef Jos Pierreux ook twee andere misdaadverhalen en een Witse-roman. Hij werd eerder al genomineerd voor de Hercule Poirot-prijs in 2004, 2005 en 2014 en is sindsdien een vaste gast op de Boekenbeurs. En nu heeft hij eindelijk de grote vis beet. Jos Pierreux wint met de Hercule Poirot-prijs 5.000 euro en een sjieke vulpen. De publieksprijs was voor De jongen in het graf van Toni Coppers. Behalve Niets erger dan spijt van Jos Pierreux waren ook Bling Bling 3 van Jan Van der Cruysse, Blackwell van Kevin Valgaeren, De jongen in het graf van Toni Coppers en Dossier Feuerhand van Bob Van Laerhoven genomineerd voor de gegeerde prijs voor het beste misdaadverhaal.
</doc>
<doc id="946" genre="news" gender="?">
Samenstelling en bevoegdheden schepencollege Bierbeek
  Bierbeek - Op 14 oktober werd in Bierbeek een nieuw bestuursakkoord gesloten tussen CD en sp.a Groen. Burgemeester Johan Vanhulst zal de beleidsploeg verder leiden. Intussen is de samenstelling van het schepencollege en de bevoegdheidsverdeling afgesproken. Burgemeester Johan Vanhulst (CD) neemt de bevoegdheden burgerzaken, veiligheid, financiën, erediensten en intergemeentelijke samenwerking op zich. Eerste schepen Cil Cuypers (sp.a) ontfermt zich over mobiliteit, woonbeleid, cultuur, toerisme en personeel. Ook schepen Jan Van der Velpen (CD) blijft op post en krijgt openbare werken, patrimonium, waterbeleid, landbouw en lokale economie onder zich. Huidig gemeenteraadslid Frederik De Buck (Groen) wordt bevoegd voor omgeving (ruimtelijke ordening en leefmilieu), duurzaamheid, dierenwelzijn en internationale samenwerking. Nieuwkomer Lisa Hermans (CD) wordt schepen van onderwijs, sport, jeugd en communicatie & digitalisering. Stefaan Van Haegenborgh (CD) neemt het voorzitterschap van het nieuwe Bijzonder Comité van de sociale dienst op zich en blijft ook schepen, bevoegd voor welzijn alsook voor buurtwerking & participatie. Huidig schepen Hilde Van der Putten en OCMW-voorzitter Monda Wuytack nemen geen uitvoerend mandaat meer op maar geven de volgende jaren mee gewicht aan het beleid als raadslid. "Vanaf januari 2019 werken alle verkozenen van CD, sp.a en Groen graag verder aan een warm, sociaal en milieuvriendelijk beleid, voor alle Bierbekenaren. Samen vooruit. Wij hebben er zin in", zegt Burgemeester Johan Vanhulst.
</doc>
<doc id="947" genre="news" gender="?">
Deze tomaat past bij  jouw genen
 Eten Voor een paar honderd euro krijg je een persoonlijk voedingsadvies op basis van je DNA. Maar DNA vertelt lang niet alles. „Een diëtist kan je ook advies geven.” ‘Kun je mij de vitamine C aangeven?” Bij alle schaaltjes groente staat welke voedingsstoffen erin zitten. Alle honderd gasten bij dit diner krijgen een eigen menu, afgestemd op hun DNA. Tomatensoep of groentebouillon, volkorenspaghetti of een aardappeltaartje, bietjes of broccoli. Het hangt af van je genen. In een persoonlijk boekje is te lezen welk deel van je calorie-inname uit koolhydraten zou moeten bestaan en of je lichaam bepaalde vitaminen en mineralen goed opneemt. „Schenk mij nog maar een keer in”, zegt een genodigde. „Het schijnt dat mijn enzymen alcohol prima afbreken.” Het ‘diner op maat’ vond begin oktober plaats in Monster, in de kassen van teler Koppert Cress. Het is georganiseerd door de stichting Vers+, dat willen laten zien welke waardevolle voedingsstoffen er in groenten zitten. Dat groenten gezond zijn, weten de mensen langzamerhand wel, daarom stuurde Vers+ een lokdoosje mee met de uitnodiging: een DNA-test, voor een persoonlijk voedingsadvies. „Hoe fijn zou het zijn als data je controle geven over je gezondheid bij griep, depressie of zwangerschap”, klinkt het in een speech. De suggestie is: als je je genen kent, weet je beter welke groenten je moet eten. Ze zijn niet de enige: op internet kun je met een paar klikken een voedingsadvies op basis van je DNA bestellen. Maar is het zo simpel? Kun je met een DNA-analyse je voeding zo aanpassen dat je minder snel ziek wordt? Of zelfs beter wordt? Berry Kriesels doet nooit gezondheidsclaims, zegt hij. Hij is directeur van Omnigen, het bedrijf dat het DNA van de honderd gasten heeft geanalyseerd op basis van een staafje met wangslijm. Er is alleen gekeken naar ‘voedingsmarkers’, genetische varianten die iets zeggen over de wijze waarop het lichaam energie, vitaminen en mineralen, maar ook alcohol en cafeïne verwerkt. Een verhoogde kans op ziektes als Alzheimer of Parkinson kun je ook aflezen, maar zul je van Omnigen niet te horen krijgen. „Dat is mijn rol niet. Daarvoor moet je bij een arts zijn, zodat je ook de nazorg krijgt die je nodig hebt als je dat hoort.” De waarde van zo’n voedingstest moet je in perspectief zien, zegt Kriesels. Een DNA-analyse is een startpunt. „Het geeft richting, zodat je weet waar je op kunt letten. Je kunt wat meer vitamine C proberen te nemen als je weet dat je die minder goed dan gemiddeld opneemt. Maar ik zal nooit zeggen: heb je prostaatkanker? Hier, neem een tomaat.” Maar stel nou dat je door DNA-onderzoek weet dat jouw lichaam baat heeft bij tomaat? Genen spelen een kleine subtiele rol in individuele verschillen Liesbeth Luijendijk, WUR Aan de Wageningen Universiteit nemen onderzoekers DNA mee als een van de ‘biomarkers’ om voeding te personaliseren. Ze doen dat samen met onderzoeksinstituut TNO en het bedrijfsleven. Maar DNA is niet de heilige graal. „Het is één element op basis waarvan je een advies kunt geven”, zegt Liesbeth Luijendijk die zich aan de WUR vooral bezighoudt met de vraag hoe gewone consumenten eenvoudig kunnen meten wat ze eten. „Genen spelen een kleine, subtiele rol in individuele verschillen.” In Wageningen kijken ze ook naar bloedwaarden, bloeddruk, gewicht en de voorkeuren en omgeving van de consument – je kunt wel aanleg hebben om obesitas te ontwikkelen, maar een marathonloper zal hier niet snel last van krijgen. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. Luijendijk verwacht dat er over tien, vijftien jaar smartphones zijn die met sensoren onze adem uitlezen om te zien wat we gegeten hebben, of aan een drupje speeksel kunnen zien hoe hoog onze bloedsuikerspiegel is. Bloeddruk of cholesterol kun je nu ook laten meten, maar het moet makkelijker worden om het zelf te doen en zo je voeding aan te passen. „Heel belangrijk: het moet wetenschappelijk goed onderbouwde adviezen opleveren en je moet zelf de baas blijven over je data.” Intussen gaat ook het onderzoek naar biomarkers, indicatoren in het lichaam, door. Alle ogen zijn nu gericht op de darmen, waarin van alles gebeurt dat invloed heeft op de gezondheid, maar de vraag is hoe. Bij TNO doet Suzan Wopereis onderzoek voor het Amerikaanse DNA-bedrijf Habit, dat voor 299 dollar voedingsadviezen aanbiedt. In de VS kunnen klanten van Habit zelfs de ingrediënten van hun gepersonaliseerde recept laten bezorgen door Amazon. Het verschil met veel andere bedrijven, zegt Wopereis, is dat Habit naast een DNA-test ook een bloedtest doet en meet hoe het lichaam reageert op een drankje met hoge concentraties vet, eiwit en suiker. Het belangrijkste is de vraag welke ‘fenotypische’ kenmerken je hebt – overgewicht, hoge bloeddruk, et cetera: hoe externe factoren, zoals leefstijl, samen maken dat bepaalde genetische kenmerken ook tot uitdrukking kunnen komen. Ook Wopereis zegt het: DNA alleen zegt niet zoveel. „Heel ernstige erfelijke stofwisselingsziektes kun je goed rapporteren.” Dat gebeurt ook al, bij de hielprik. „En zelfs dan is het soms onvoorspelbaar hoe een ziekte zich zal ontwikkelen. Aan kleine DNA-afwijkingen kun je geen zekerheden ontlenen. Je weet simpelweg niet hoe het lichaam reageert. En hoe voeding de werking van bepaalde enzymen verbetert is zelden goed onderzocht.” En toch. Soms heb je er iets aan, weet Wopereis uit eigen ervaring. Zij liet haar DNA door het Amerikaanse bedrijf 23andme meten en bleek een afwijking te hebben in het MTHFR-gen dat met bloeddruk te maken heeft. Zelf had ze geen problemen, maar het voedde wel het vermoeden dat haar vader, die zijn bloeddruk maar niet omlaag kreeg, meer baat had bij vitamine B2 dan bij meer pillen. Dat bleek te kloppen. Met een DNA-analyse leg je de verantwoordelijkheid bij de consument Jaap Seidell, hoogleraar voeding en gezondheid Het DNA-denken past bij het idee dat je met afzonderlijke stofjes je voeding kunt verbeteren. En dat de ‘quantified self’, de mens die alles meet, ook een gezonder mens kan worden. Jaap Seidell, hoogleraar voeding en gezondheid aan de VU, gelooft er niet zo in. „Zou het werkelijk zo zijn dat een tomaat voor de één zoveel meer doet dan voor de ander? Verschillen mensen echt zo sterk in hun behoeftes? Ik waag het te betwijfelen.” Hij denkt dat we ons eerder ongezonder voelen als we ons voortdurend door data over ons lichaam laten bestoken en algoritmes voor ons laten denken. Seidell begrijpt wel dat de voedingsindustrie graag investeert in DNA – Nestlé bijvoorbeeld. „Met een DNA-analyse leg je de verantwoordelijkheid bij de consument. Je hoeft niets aan je ongezonde assortiment te veranderen, want mensen weten immers zelf wat goed voor ze is.” Zo maak je voeding een particulier probleem, terwijl intussen de helft van de Nederlanders overgewicht heeft. Seidell stelt de retorische vraag: „Moet je dat dan individueel oplossen, met ieder gezinslid zijn eigen bordje, of kun je beter naar het totale voedselaanbod kijken zodat gezond eten voor iedereen makkelijker wordt? Ik ben niet tegen persoonlijk advies, maar dat kan een diëtist je ook geven. Daar heb je echt geen DNA voor nodig.” DNA is daarmee vooral interessant voor mensen die op details letten, voor wie elke procent telt. Topsporters bijvoorbeeld. Of ‘biohackers’. Peter Joosten (34) investeert sinds een jaar of vijf in zijn ‘maakbare zelf’ en publiceerde daar deze maand het boek Biohacking over. Zo’n 3.000 euro stak hij in bodyscans, bloedtesten, hormoononderzoek én een DNA-test. De ruwe data haalde hij door Promothease, een soort Wikipedia voor genen. Hij ontdekte dat hij een verhoogd risico op hart- en vaatziekten heeft – en kon opgelucht ademhalen toen de bodyscan hem gezond verklaarde. Hij is niet radicaal anders gaan eten. Maar toen hij zag dat zijn lichaam vet makkelijk opslaat, is hij gestopt met het ketogeen dieet, dat bestaat uit weinig koolhydraten maar relatief veel vet. Hij weet dat de voorspellende waarde van zijn DNA beperkt is. „Ik zie ook wel gevaren. Kan ik als leek die data wel interpreteren en relativeren? Ik ben er niet angstig door geworden overigens. Die testen geven, laat ik het voorzichtig zeggen, een gevoel van controle. En ze bevredigen mijn nieuwsgierigheid. Het enige dat ik niet hoef te weten is de datum van mijn overlijden. ” Bij een DNA-test wordt DNA, bijvoorbeeld uit speeksel, over een glasplaat uitgesmeerd. Daar blijft het kleven op bepaalde posities, afhankelijk van de varianten in je genen. Zo kun je zoeken naar duizenden varianten , SNP’s geheten (single nucleotide polymorphisms). Aan de hand van die SNP’s (zeg: snips) worden voorspellingen gedaan over lichamelijke eigenschappen (fenotype) en het risico op ziekten. Die kansen worden berekend door te kijken hoe vaak een SNP bij een populatie met een bepaalde aandoening of eigenschap voorkomt. Bij ernstige DNA-mutaties is zeker dat je ziek wordt (of bent). Maar van SNP’s is de voorspellende waarde vaak klein en is de onderlinge wisselwerking onduidelijk. En veel weten we niet: er zijn talloze genetische markers die nog ontdekt moeten worden.
</doc>
<doc id="948" genre="news" gender="?">
Fotograaf Thijs Wolzak: ‘Ik controleer elke vierkante centimeter’
 Lunchinterview Fotograaf Thijs Wolzak (53) maakte een boek met 50 foto’s uit zijn NRC -serie Binnenkijken. „Ik ben nooit zenuwachtig als ik bij mensen ga fotograferen. Ik heb een doel, ik word verwacht.” Restaurant Polder was ooit een Amsterdamse boerderij, en de nis waarin we zitten was de bedstee. Er past net een tafel in, een schemerlampje met vogeldessin, en na wat klimwerk zit je best comfortabel op de houten bank vol kleurige kussens. Fotograaf Thijs Wolzak (53) zet zijn telefoon op stil en poetst zijn brillenglazen. In deze huiselijke setting lijkt een uitsmijter hem toepasselijk, en mij een pannenkoek. Samen swipen we op zijn iPad door de foto’s die hij maakte bij ‘de mensen thuis’ voor de NRC -serie Binnenkijken. O ja, daar heb je dat stel met hun als Amerikaanse diner ingerichte keuken. De vrouw met poedel én een draaiorgel in haar zitkamer. Wat is die voormalige fabriek/kerk/loods ingenieus verbouwd, en opvallend om te zien hoe alle bewoners op de foto’s versmelten met hun omgeving. Van de 245 interieurs die hij sinds 2011 fotografeerde, selecteerde hij er vijftig voor zijn boek Human Interior. Ruim twintig drukte hij af op megagrootte (1,80 bij 2,40 meter) voor de gelijknamige tentoonstelling in het Design Museum in Den Bosch, de opening is dit weekeinde. Polder Science Park 205, Amsterdam 1 koffie 2,40 1 cappuccino 2,75 1 cola 2,50 2 jus 5,40 1 fruitshake 4,75 1 uitsmijter 8,50 1 pannenkoek 7,50 Totaal 33, 80 euro Hoe het er bij hem thuis uitziet, vraag ik maar niet. Niet omdat het een open deur is, maar omdat ik dat al weet. De 246ste foto in zijn serie maakte hij op verzoek in zijn eigen huis . Niet hij, maar zijn echtgenote voerde voor het fotobijschrift het woord over de inrichting – modern, veel wit, paar kunstobjecten. „Ik ben niet zo bezig met het interieur,” zegt hij nu. „Het maakt me gewoon niet zoveel uit.” En hij ziet dat niet als een gemis, maar als een kwaliteit. „Ik heb geen omgeving nodig om me prettig te voelen.” Hij fotografeerde een kunstenares in een nagenoeg leeg huis. „Zodra haar kinderen het huis uit zijn, wil ze alles wegdoen, inclusief het huis. Daar voel ik wel iets bij.” Wat ik wel vraag, is hoe het er vroeger bij hem thuis uitzag. „Zandvoort”, begint hij. Doorzonwoning. Twee-onder-één-kap. Voor- en achtertuin. „De garage was zomers verhuurd aan Duitse toeristen. Zimmer frei.” Oké, dat is de buitenkant. En hoe was het vanbinnen? Hij denkt na. „Meubels van Oisterwijk. Je weet wel. Zwaar eiken meubilair.” Sinds de jaren 70 is er in zijn ouderlijk huis niet veel veranderd. De zware meubels zijn vervangen door lichtere Scandinavische. Zijn moeder, ze is 94, woont er nog steeds, al 56 jaar naast dezelfde buurvrouw. Hij is een nakomertje, zegt hij. Het enige (en onverwachte) kind van ouders die beiden uit eerdere huwelijken kinderen hadden. Zijn vader, directeur van een brandstoffenhandel, is al meer dan dertig jaar geleden overleden. Coen Simon, filosoof, vergelijkt het interieur van een huis met het gezicht van een mens. „Het is wat je van jezelf presenteert aan de buitenwereld. De mens projecteert zichzelf op zijn omgeving. Hun interieur bevestigt hun identiteit.” En die behoefte om zichzelf bevestigd te zien, die hoeft voor Wolzak niet zo nodig. „Dat klinkt superieur, maar zo bedoel ik het niet.” Misschien, denkt hij, kan hij het uitleggen met een ander fenomeen waarmee hij niks heeft. Verzamelen. „Ik ben totaal geen verzamelaar, maar ik kan heel jaloers zijn op verzamelingen. Robin Williams, de acteur, had bijvoorbeeld een geweldige collectie kunst en racefietsen.” Verzamelen is een uiting van zelfbewustzijn, denkt hij. „Van jezelf uitbreiden. Je manifesteren in de wereld.” En daar heeft hij niet zo’n behoefte aan. „Misschien is dat helemaal geen teken van innerlijk rust, maar heb ik gewoon het zelfvertrouwen niet.” Op z’n dertiende werd hij lid van de jeugdfotoclub Oog en Blik. „De groepsleider liet een portret zien. Heel close genomen. Kijk, zei hij. Als je de foto aansnijdt nét onder de haarlijn, wordt het voorhoofd groter. Dat vond ik magisch. Een eyeopener.” Zijn vader had hem graag bedrijfskunde zien studeren. Iets nuttigs, waarmee hij zijn geld zou kunnen verdienen. Maar Wolzak koos – na drie maanden natuurkunde – voor de school voor fotografie in Den Haag. „Ik zocht een kamer. Er was iets vrij in het huis van een grafisch ontwerper. Ik kom die kamer bezichtigen. De deur gaat open. Die hoge ramen, dat licht, die ruimte.” Hij zei meteen ja. „Ik vroeg me niet af of de kamer dicht genoeg bij de bushalte was. Ik wist niet of er wel een keuken was en naar de hoogte van de huur vergat ik te vragen. Voor het eerst realiseerde ik me dat je iets ook kon kiezen op niet-rationele overwegingen.” Hij bedoelt: op gevoel? Hij knikt van ja. Ik loop eerst alleen rond. Na een uur weet ik hoe ik de camera neer ga zetten Op de fotoschool leerde hij hoe je foto’s maakt, op de Rietveld Academie in de jaren daarna moest hij uitvinden wat voor type fotograaf hij was. Dat weet hij inmiddels. „Mijn foto’s zijn een vertaling van hoe ik kijk. Als een opdrachtgever mij vraagt, hoop ik dat ze begrijpen dat ik op mijn manier naar zijn werkelijkheid kijk. Ik kan niets anders.” Of hij nou gebouwen fotografeert voor architectenbureaus, of mensen voor een tijdschrift, hij komt, zegt hij, altijd met dezelfde foto thuis. „Het is altijd het gebouw en zijn gebruikers, of de mens in zijn leefomgeving.” Zijn binnenkijken-serie gaat niet over het mooie interieur, de bijzondere spullen of de bewoner zelf. „Het is de visualisering van een ontmoeting.” Woonportretten, worden ze wel genoemd. Zelf vindt hij de titel ‘human interior’ beter passen. „Binnenkijken suggereert iets burgerlijks. Alsof je even naar binnen gluurt. Het heeft iets vrijblijvends en vluchtigs.” En zijn werkwijze is bepaald niet vluchtig. „Hoe meer tijd ik heb, hoe beter de foto wordt. Ik weet precies hoe mijn concentratie, mijn spanningsboog werkt. Ik loop eerst alleen maar rond. Na een uur weet ik hoe ik de camera neer ga zetten. Duurt het anderhalf uur, dan raak ik in paniek.” Staat de camera eenmaal, dan duurt het nog zo maar twee uur voor alles erop staat. „Ik ben nooit zenuwachtig als ik bij mensen ga fotograferen. Ik heb een doel, ik word verwacht.” En de camera helpt bij het leggen van contact? „Een camera maakt sociale situaties zeker makkelijker. Maar hier kom ik niet op visite. Het is voor iedereen volstrekt duidelijk wat ik kom doen.” Alle meubels verplaatsen en urenlang blijven? „Mensen kijken vaak met plezier terug op de dag dat ik bij ze langskwam.” En wat ziet hij als hij kijkt? Hij ziet in een oogopslag de plattegrond van de ruimte, de verhouding tussen het plafond, de wanden en mensen daartussenin. Hij doet nu alsof hij door een cameralens kijkt. Onze tafel in de nis, de opkamer van de boerderij, de ronde tafel waaraan andere gasten zitten, de ramen met uitzicht op het kippenhok. „Het servet daar op tafel ligt vlakbij, dat is groter op het netvlies en dus relatief belangrijker.” En dus staat een details, namelijk het servet, prominenter op de foto dan ik, en ‘zweeft’ de ronde tafel straks ergens boven mijn hoofd. „Het uiteindelijke beeld is een opeenstapeling van alle elementen in de ruimte.” Het levert een tikje surrealistische foto’s op. „Het is geen stilstaand beeld, maar verhalende fotografie. Je kijkt, en tegelijkertijd begint, onwillekeurig, zich iets af te spelen in je hoofd.” Als het aan hem ligt zou er op de hypothetische foto van mij in onze nis, ook nog ergens een schurftige hond staan die z’n achterwerk aan het krabben is. „Er moet iets gebeuren wat niet klopt. Ergens zit een unexpected egg .” Een kind dat zich heeft opgerold in de boekenkast, een krullend verlengsnoer onder de bank, een vrouw die zich nét vooroverbuigt waardoor ze half in een kast verdwijnt, een stofzuiger bij de voordeur die lijkt te wachten op bezoek. Wolzak is fan van hoe surrealistische kunstenaars schoonheid omschreven: ‘schoonheid is de toevallige ontmoeting van een naaimachine en een paraplu op een snijtafel.’ Zo vangt Wolzak de niet-bestaande werkelijkheid. Niet bestaand, omdat hij alles, maar dan ook echt alles, van tevoren zo heeft uitgedacht en neergezet. „Ik controleer elke vierkante centimeter.” Alleen de camera, die wil zich nog wel eens gedragen als „een wilde hond die zich wil losrukken van de halsband”. Wolzak drukt op het knopje – klik, klik – staat er toch weer iets op de foto wat hij niet wilde. Was het dan niet veel handiger geweest als hij schilder was geworden? „Ik probeer de werkelijkheid te regisseren. Dat lukt nooit helemaal, en dat is niet erg. Het leven is niet maakbaar.” Het klinkt nét niet helemaal overtuigend, zeg ik. „Jawel hoor.” Hij kan prima leven met imperfecties, zegt hij. Zo heeft hij bijvoorbeeld nog helemaal niets gezegd over onze tafel, die van begin af aan al „hartstikke” scheef stond. Geboren Haarlem, 24 februari 1965  Burgerlijke staat gehuwd met Preta (niet Petra), 1 zoon, Scott  Woont in Amsterdam  Opleiding Gerrit Rietveld Academie  Eerste baan nooit een baas gehad  Vervoermiddel auto  Sport fietsen  Boek  Scotts Laatste Expeditie ; verslag door Robert Falcon Scott van zijn reis naar de Zuidpool, gevonden naast zijn levenloze lichaam  Film  A Pigeon Sat On A Branch Reflecting On Existence van Roy Andersson  Muziek Frank Zappa  Onmisbaar bril
</doc>
<doc id="949" genre="news" gender="?">
Bertrand Vrijens (SP.A): "CD&V en Open VLD steken een mes in mijn rug"
  Merelbeke - SP.A-lijsttrekker Bertrand Vrijens is aangeslagen, door het verlies van zijn partij maar ook door het feit dat CD en Open VLD de SP.A niet mee aan boord nemen in de nieuwe coalitie. "De meest vervelende dag en nacht uit mijn politieke loopbaan." "Natuurlijk hou ik hier een slecht gevoel aan over", zegt Vrijens. "De huidige coalitie wordt sterker dan ze was maar wij verliezen één zetel. Dat heeft er alles mee te maken dat we als SP.A in het algemeen slecht scoren. Dat heeft niets met Merelbeke te maken, want anders zouden CD en Open VLD ook afgestraft geweest zijn." De SP.A-lijsttrekker had gezegd dat hij zijn conclusies zou trekken als zijn partij een zetel zou verliezen. "Ik ga mij nog beraden over mijn toekomst, maar misschien ga ik zeggen dat het genoeg is geweest. Er zijn nog andere dingen dan de politiek. Het is alleen jammer dat ik de zaken die ik heb opgestart niet meer zal kunnen afwerken." "CD en Open VLD hebben nu beslist om alleen voort te gaan, ook al hadden we afgesproken dat we samen voort zouden besturen als dat mogelijk was. Die afspraak wordt dus niet gehonoreerd, en dat hakt in op een mens. Ze steken een mes in mijn rug. Ik heb nochtans twaalf jaar geleden het schepencollege gedepanneerd toen Rik De Vis (N-VA) zijn bevoegdheden als schepen werden ontnomen. Toen ben ik zes jaar schaduwschepen geweest. Ja, dit waren de meest vervelende dag en nacht uit mijn politieke loopbaan, maar ik kan gelukkig mijn zinnen nog verzetten op mijn werk." 
</doc>
<doc id="950" genre="news" gender="?">
Gezocht. Wie helpt BS De Cocon aan pompoenen?
  Tremelo - Basisschool De Cocon is op zoek naar pompoenen om op vrijdag 26 oktober een grootse halloweendag te kunnen organiseren. Vrijdag 26 oktober organiseert de Tremelose basisschool De Cocon een muzisch-creatieve halloweendag. Er vinden die dag tal van workshops plaats: zo maken ze onder andere een eigen halloweenlied dat ze begeleiden met instrumenten, komt er een choreografie op een griezellied à la Thrillen en worden er pompoenen uitgehold. "De leerlingen van het 5de en 6de leerjaar steken ook zelf een griezelleuke halloweentocht in elkaar waaraan al onze kinderen die vrijdagnamiddag zullen deelnemen", verduidelijkt directrice Elke Moeskops. "Het halloweenlied en dans zullen ook voorgesteld worden. En de kinderen en juffen komen die dag natuurlijk verkleed naar school." Voor het uithollen van de pompoenen en de halloweentocht is de school nu op zoek naar pompoenen. Wie er op overschot heeft, mag deze bij de school afleveren. 
</doc>
<doc id="951" genre="news" gender="?">
België krijgt eerste zwarte burgemeester
 Pierre Kompany wordt de eerste zwarte burgemeester van België. “We hebben mensen aangesproken van alle rassen en gemeenschappen.” Het is een goed jaar voor de familie Kompany: deze zomer behaalde Rode Duivel Vincent Kompany de derde plaats op de wereldkampioenschappen met het immens populaire Belgische voetbalteam, en nu wordt zijn vader burgemeester. Hij zal de eerste zwarte burgemeester van België zijn. Zondag werden in heel België gemeenteraadsverkiezingen gehouden. Het ProGanshoren van vader Kompany, een combinatielijst van de christen-democraten van CDH/CD en onafhankelijken, behaalde 28,3 procent van de stemmen. Ganshoren, een van de negentien gemeenten in het Brussels Gewest, raakt daarmee zijn oude socialistische burgemeester Michèle Carthé kwijt. Pierre Kompany (1947), in 1975 als politiek vluchteling naar België gekomen vanuit de voormalige kolonie Congo, laat in De Standaard weten dat hij “niet had gedacht” dat al het harde werk voldoende zou zijn om burgemeester te worden. Zijn verklaring voor dat het toch gelukt is: “We hebben mensen aangesproken van alle rassen en gemeenschappen. Daarom is onze score zo hoog.” Kompany, die al wethouder in de stad en Brussels parlementslid voor CDH was, ziet dit als “bewijs dat mensen appreciëren wat ik doe”. ProGanshoren had als slogan voor de verkiezingen ‘Proactief, Progressief en Professioneel’. Kompany wil onder meer werk gaan maken van de netheid in de gemeente, die zo’n 24.000 inwoners telt. Ook wil hij een “intergenerationele gemeenschap waarin jongeren en ouderen hand in hand gaan met elkaar” bevorderen. Kompany heeft de overwinning zondagavond met zijn familie gevierd, inclusief zijn speciaal overgekomen zoon Vincent. In een filmpje op Instagram feliciteren hij en zijn broer François, ook voetballer, hun vader met de overwinning: “De eerste zwarte burgemeester van België! Het is wat laat, maar het is vooruitgang.”
</doc>
<doc id="952" genre="news" gender="?">
Plotsklaps een wereldvreemde kroonprins op de troon
 Koning Boudewijn van België (1930-1993)  Twintig jaar oud besteeg Boudewijn de Belgische troon. Hem wachtten crises, dertig regeringen en vier staatshervormingen, aldus een vrij feitelijke biografie. Het zal vast niet hun bedoeling zijn, maar wie wil kan de perikelen van het Belgische koningshuis zien als metafoor voor de moeilijkheden van een verdeeld land. Begon de eerste koning van de Belgen, Leopold I, in 1831 al met enige tegenzin aan zijn taak, sindsdien hebben de schandalen zich alleen maar opgestapeld. Een greep: Leopold II staat bekend om zijn wandaden in Congo, Leopold III moest niet lang na de Tweede Wereldoorlog aftreden en de vorige, Albert II, is nog altijd verwikkeld in een rechtszaak met zijn buitenechtelijk kind. Als de koning de Bisonkit van een natie zou moeten zijn, is hij in België al te vaak een nat geworden pleister geweest. In Boudewijn. Koning met een missie vertellen historici en monarchie-kenners Emmanuel Gerard en Mark Van den Wijngaert het verhaal van koning Boudewijn. Wellicht niet de meest interessante en zeker niet de meest smeuïge van de zeven koningen die België sinds haar ontstaan heeft geteld, maar zeker is: deze koning, die 25 jaar geleden overleed, was onderdeel van een van de belangrijkste periodes van de Belgische geschiedenis. Heel veel nieuws brengen Gerard en Van den Wijngaert niet aan de oppervlakte, maar het boek is wel een effectieve les twintigste-eeuws België. Boudewijn – aan de macht van 1951 tot 1993 – was daar niet enkel de stille getuige van, maar speelde een prominente rol, schetsen de auteurs. Boudewijn (Brussel, 1930) had een alles behalve gunstige start. De toekomstige koning – hij had een oudere zus, maar vrouwen mochten nog geen koningin worden – verloor op vijfjarige leeftijd zijn moeder. De Tweede Wereldoorlog bracht hij wisselend in Frankrijk, Spanje, België, Duitsland en Oostenrijk door. Het onderwijs dat hij (thuis) kreeg was door alle gebeurtenissen wisselend en soms wat geïmproviseerd. Aan het eind van de oorlog was de kroonprins, zo karakteriseren Van den Gerard en Van den Wijngaert, behoorlijk wereldvreemd. En dat terwijl hij niet veel later al aan zijn koningschap zou moeten beginnen: zijn vader Leopold III capituleerde in 1940 voor Hitler terwijl de Belgische regering in ballingschap wilde terugvechten, en moest daarom uiteindelijk in 1950 na hevige protesten afstand doen van de troon. De twintigjarige Boudewijn volgde hem op. Terwijl het land steeds verder verdeeld raakte door talloze staatshervormingen, werd de koning juist steeds geliefder. ‘Een slechtere start van een regeerperiode is nauwelijks denkbaar’, schrijven Gerard en Van Den Wijngaert. In 227 pagina’s doen ze die regeerperiode met een verrassende hoeveelheid informatie uit de doeken. Dat moet ook wel, want Boudewijn kreeg in 42 jaar onder meer te maken met een Congo-crisis en uiteindelijk met het verlies van de kolonie, een hevige economische crisis, dertig (!) regeringen en vier (van de zes) Belgische staatshervormingen. Boudewijn was het oneens met het verplichte vertrek van zijn vader en was niet goed voorbereid op zijn taak als staatshoofd, een taak die na het debacle bovendien was uitgehold. Toch nam de nieuwe koning geen genoegen met een ceremoniële rol. De auteurs plaatsen de soms opvallende keuzes van de koning in perspectief en bieden samenhang in de geschiedenis door in te gaan op zowel zijn privéleven als politieke invloed. Hoe meer crises, hoe meer hij op de voorgrond treedt, lezen we. Boudewijn schuwt niet premiers van advies te voorzien of kabinetten te vragen af te treden. Niet zonder controverse. Zo weigert de koning in 1989 de nieuwe abortuswet te ondertekenen, waarbij hij persoonlijke overwegingen boven zijn plicht plaatst, met het risico af te moeten treden. De reden: zijn strenge katholieke geloof. Wat meer pagina’s over deze veelbewogen regeerperiode waren geen overbodige luxe geweest. De auteurs bieden met hun – soms wat al te – zakelijke verslag een helder beeld van de ongemakkelijke start van Boudewijn tot aan zijn onverwachtse dood in 1993, waarna een gigantische collectieve rouw oplaaide. Het is jammer dat het boek niet nog meer loskomt van het feitelijke relaas. Terwijl het land steeds verder verdeeld raakte door talloze staatshervormingen, werd de koning juist steeds geliefder. Of hij daarmee zijn missie wel of juist niet volbracht, en dat beter of slechter deed dan voorgangers, had meer ruimte mogen krijgen.
</doc>
<doc id="953" genre="news" gender="?">
Deze figuurtjes gingen Apu uit de ‘The Simpsons’ voor en ‘moesten mee met hun tijd’
  Verdwijnt de Indiase winkelier Apu Nahasapeemapetilon uit ‘The Simpsons’ ? Na kritiek op het stereotiepe personage houdt die vraag fans al maandenlang bezig. Een Netflix-producer zwengelde vorige week de geruchten aan, terwijl Al Jean, producer van ‘The Simpsons’, ze gisteren ontkende. Hoe dan ook zit er minstens een metamorfose aan te komen. Eén zoals ook andere tekenfilm- en stripfiguren al moesten ondergaan. Ingehaald door de tijd, en – soms – aan de verkeerde kant van de geschiedenis.  Verdwijnt de Indiase winkelier Apu Nahasapeemapetilon uit ? Na kritiek op het stereotiepe personage houdt die vraag fans al maandenlang bezig. Een Netflix-producer zwengelde vorige week de geruchten aan, terwijl Al Jean, producer van ‘The Simpsons’, ze gisteren ontkende. Hoe dan ook zit er minstens een metamorfose aan te komen. Eén zoals ook andere tekenfilm- en stripfiguren al moesten ondergaan. Ingehaald door de tijd, en – soms – aan de verkeerde kant van de geschiedenis.
</doc>
<doc id="954" genre="news" gender="?">
Arme werkenden staan niet op de radar
 Gemeenten Het aantal werkenden dat in armoede leeft, is in dertien jaar tijd anderhalf keer zo groot geworden. Desondanks zijn ze een blinde vlek voor gemeenten. „Wij kennen de werkende armen niet.” Het aantal werkende armen, mensen die werken en toch in armoede leven, is sinds het begin van deze eeuw anderhalf keer zo groot geworden. In 2001 waren er 210.000 werkende armen, in 2014 waren dat er 320.000 – 4,6 procent van alle mensen die werken. Gemeenten – de uitvoerders van het armoedebeleid – hebben werkende armen echter niet goed in het vizier. Dat schrijft het Sociaal en Cultureel Planbureau (SCP) deze woensdag in het rapport Als werk weinig opbrengt . Aandacht van beleidsmakers is volgens de onderzoekers nodig, omdat armoede onder werkenden indruist „tegen het beleidsuitgangspunt dat werk moet lonen”. Zelfstandigen, alleenstaanden en mensen met een migratieachtergrond zijn onder werkende armen oververtegenwoordigd. Relatief veel arme werkenden wonen in onder meer Amsterdam, Den Haag, Rotterdam en – door seizoensarbeid – de Waddeneilanden. Het SCP kijkt voor werkende armen naar het inkomen per huishouden: werkenden tellen als arm als betaald werk voor hen de belangrijkste bron van inkomsten is en hun huishouden toch onder de armoedegrens valt. Dat kan komen doordat de leden van een huishouden een laag uurloon hebben, ze opgeteld weinig uren maken, of doordat er vele monden te voeden zijn. Onder armoede verstaat het SCP een tekort aan geld voor zaken die afgezet tegen de welvaart in een land gelden als „minimaal noodzakelijk” – in Nederland onder meer een dak boven je hoofd, stromend water en een incidentele vakantie. Een alleenstaande heeft daar op zijn minst 1.063 euro netto per maand voor nodig, een paar met twee kinderen minstens 2.000 euro. Armoede onder zzp’ers (zelfstandigen zonder personeel) is een reëel risico. Niet alleen ontbreekt het zzp’ers aan bescherming via een minimumloon en cao-afspraken, maar bovendien maken zij – vaker dan mensen in loondienst – uren voor werk waar geen beloning tegenover staat, zoals het doen van de administratie of het proberen opdrachten binnen te slepen. In 2014 was één op de acht zzp’ers arm, en van alle arme werkenden vormden zij met 36 procent verreweg de grootste groep. Vergelijk dat met vaste werknemers met werkweken van minstens 35 uur: onder hen was 0,7 procent arm. Ook oververtegenwoordigd onder werkende armen zijn mensen met een migratieachtergrond (32 procent van de werkende armen). Filter je op huishoudens, dan springen alleenstaanden eruit (29 procent). Het SCP nam de periode 1990-2014 onder de loep. In het begin van de jaren negentig steeg het percentage arme werkenden als gevolg van een kwakkelende economie. Tijdens de hoogconjunctuur die erop volgde, nam het aantal werkende armen opvallend genoeg niet af: kwetsbare groepen zoals alleenverdieners profiteerden slechts in mindere mate mee van de welvaartsgroei. Tijdens de crisis na 2008 maakte het aantal werkende armen een tweede sprong. Lonen, en winsten van zelfstandigen bleven achter bij de inflatie, en meer werkenden kregen een werkloze partner zodat hun totale inkomen onder de armoedegrens zakte. Bovendien steeg het aantal groepen met een groter risico op armoede, zoals oproepkrachten, zelfstandigen, en niet-westerse migranten. De piek werd bereikt in 2013, toen 335.000 werkenden in armoede leefden. Beeldend kunstenaar Domenique Himmelsbach de Vries (35) heeft zijn woonlasten altijd al laag gehouden. Vlak na zijn afstuderen woonde hij zelfs even in zijn atelier in Amsterdam. Zo gek is dat niet voor kunstenaars . Door de huidige hoogconjunctuur neemt het aantal werkende armen weer af, schrijft het SCP, maar de onderzoekers verwachten geen snelle daling naar niveaus van vóór de crisis, onder meer als gevolg van blijvende veranderingen op de arbeidsmarkt zoals de toename van het aantal zelfstandigen. Het SCP onderzocht ook welk beleid gemeenten voeren ten aanzien van werkende armen. Onderzoekers spraken met twintig gemeenten met een „groter armoederisico”, zoals in grote steden en in randgebieden in het noorden, oosten en zuiden van het land. Driekwart van die gemeenten blijkt geen specifiek armoedebeleid voor werkenden te voeren. Van een bewuste keuze is geen sprake, eerder van een blinde vlek: gemeenten blijken bij werkende armen vooral te denken aan bijstandsgerechtigden die vanuit de uitkering naar werk zijn uitgestroomd. Dat is niet terecht: van de werkende armen maakte in 2014 slechts 11 procent deel uit van een huishouden dat toen of in het voorbije jaar een bijstandsuitkering ontving. De gemeenten gaan er vanuit dat algemene maatregelen tegen armoede, zoals het kwijtschelden van gemeentelijke heffingen, ook de groep werkenden vooruithelpen. Maar de meeste ondervraagde gemeenten hebben een groot deel van de groep arme werkenden niet op de radar staan. „Wij kennen de werkende armen niet en de werkende armen kennen onze regelingen niet”, zoals een ambtenaar het formuleert. Van de vijf gemeenten die wél specifiek beleid voeren voor werkende armen, hebben er slechts twee gerichte pogingen ondernomen de groep te bereiken. Ze legden contact met werkgevers om via hen werknemers te attenderen op financiële regelingen of om zicht te krijgen op werknemers met schulden. Geen van de twee gemeenten vindt dat de opsporingspogingen goed van de grond zijn gekomen. Arme zelfstandigen zijn volgens het SCP nog moeilijker te bereiken dan werknemers, doordat zij „uit een gevoel van trots niet snel om hulp zullen vragen”. Het SCP spoort gemeenten aan meer moeite te steken in het contact leggen met werkgevers, vakbonden en clubs van zzp’ers om arme werkenden beter te bereiken. Ook zouden gemeenten voorzieningen zoals werkbemiddeling en scholing kunnen openstellen voor niet-bijstandsontvangers, al erkennen de onderzoekers dat een financiële prikkel ontbreekt: een aan werk geholpen bijstandontvanger bespaart de gemeente geld, terwijl het – althans op de korte termijn – alleen maar geld kóst om een arme werkende aan beter werk te helpen. Het SCP: „Wellicht is hier een faciliterende rol weggelegd voor de landelijke overheid.”
</doc>
<doc id="955" genre="news" gender="?">
De hoofdpijn van Wouter Koolmees
 Hervormen, als er één partij groot mee is geworden is het D66. Alexander Pechtold maakte er een kernpunt van. Taboes als de pensioenleeftijd en de hypotheekrenteaftrek aanpakken voor het algemeen belang. Pas op voor pseudo-hervormers, zei hij in 2012, voor politici die er alleen lippendienst aan bewijzen en het begrip politiek plattrappen. De boodschap: D66 is het origineel als het om hervormen gaat. In zijn afscheidstoespraak zei Pechtold het nog één keer: „Hervormen. Werken aan de toekomst. Aanpakken wat anderen niet durfden. Niet om de hete brij heen, maar recht erop af.” Het leverde de partij opvallend veel populariteit op onder economen . Een kabinet met D66 erin moet dus hervormen. Waar blijven die hervormingen eigenlijk, wilde de NOS op Prinsjesdag weten. Ze komen eraan, zei Pechtold. Daarom had hij degene die in de fractie de afgelopen jaren de grootste mond had als het om hervormingen gaat naar voren geschoven. Pechtold had het over Wouter Koolmees, minister van Sociale Zaken. Precies deze minister zien we worstelen met de grote hervormingen die hij moet doorvoeren. Zijn revolutionaire plannen voor zzp’ers stuiten op allerhande problemen in de uitvoering. De echte klapper, het echte taboe, een hervorming van het pensioenstelsel, sleept maar voort. De onderhandelingen tussen werkgevers, vakbonden en bijvoorbeeld toezichthouder De Nederlandsche Bank duren nu al jaren. Het streven was dat er begin 2018 een polderakkoord zou zijn, schreef Rutte III in het regeerakkoord. Maar er is nog steeds niks. Niemand durft te beweren dat het er gaat komen. De grote hervormer Pechtold zette zijn hervormingsmaatje in het kabinet en die staat in een poldermoeras. Je zou zeggen: Koolmees heeft het relatief makkelijk, want het gaat economisch goed en hij heeft smeergeld in zijn achterzak. Hij kan verliezers van een nieuw stelsel compenseren en mopperaars apaiseren. Maar een leuk hoekje van de economische wetenschap dat hervormingen bestudeert, constateert: juist in slechte tijden lukt het politici vaak om te hervormen. Dan durven ze én mensen slikken het sneller. ‘Ja, jammer, mensen, even doorbijten, het is crisis en we moeten wel.’ Goede tijden helpen Koolmees dus niet per se. Een andere vereiste om hervormingen geaccepteerd te krijgen, noemen economen van de Wereldbank in een recente studie. Per saldo moet de maatschappij er helder en aantoonbaar beter van worden. ‘Ja, we gaan sommige mensen wat afpakken maar daar worden we allemaal beter van.’ Dan is er soms een kans van slagen (soms, want mensen geloven lang niet altijd dat de maatschappij er beter van wordt). Juist dat zal bij een hervorming van het pensioenstelsel moeilijk worden: helder laten zien dat de maatschappij er beter van wordt. Het pensioenstelsel is al ingewikkeld, een hervorming ervan is dat helemaal. Dat geldt extra bij een zwaar bevochten en daarom verre van ideaal compromis. Ook economen kunnen eindeloos debatteren over de beste pensioeningreep. Zie het juninummer van economenblad ESB voor een duizelingwekkende illustratie. Dikke kans dat bij een eventueel akkoord kritiek volgt van duizend kanten, van economen, van vakbondsachterban, van politieke partijen. Als die voorspelling niet uitkomt, zet ik een petje op en neem ik die af.
</doc>
<doc id="956" genre="news" gender="?">
Hongersnood in Jemen maar Westen blijft wapens leveren
 Het internationale onderzoek naar oorlogsmisdrijven in Jemen gaat door, zag Carolien Roelants . Maar de wapenleveranties en dus de oorlog eveneens. Vandaag één keer goed nieuws over Jemen en twee keer slecht. Eerst het goede om eens een beetje vrolijk te beginnen: de Groep van Eminente Experts mag nog een jaar haar onafhankelijke onderzoek naar oorlogsmisdrijven in Jemen voortzetten. De VN-Mensenrechtenraad in Genève stemde daar vrijdag mee in, zij het niet verpletterend: 21 voor- en 8 tegenstemmers en 18 onthouders. Maar toch. Nederland had zich er sterk voor gemaakt. Wel dapper want Saoedi-Arabië en zijn coalitie van afnemers van westerse wapens en andere lucratieve handel waren fel tegen. En u weet wat die kunnen aanrichten. Niet alleen in Jemen. Ik kom hierop terug onder slecht nieuws-2. Slecht nieuws-1 is dat de officiële regering van Jemen namens wie de Saoediërs c.s. oorlog voeren tegen de Houthirebellen, al vóór de stemming had aangekondigd alle medewerking met de Eminente Experts te staken. Dus ze kunnen blijven onderzoeken maar Jemen komen ze niet meer in. Omdat het eerste rapport dat de Experts zojuist hebben geproduceerd „niet voldoet aan de standaard van professionaliteit of onpartijdigheid of de basisprincipes van de Verenigde Naties”. Het rapport kunt u vinden op ohchr.org. In het allerkortst komt het erop neer dat alle partijen zich schuldig maken aan „mogelijke oorlogsmisdrijven”. Wie de rapporten van mensenrechtenorganisaties over alle misdrijven door alle partijen een beetje volgt, zal deze formulering nog erg voorzichtig noemen. Maar de regering van Jemen en de Saoediërs enzovoorts vinden dat het onderzoek zich tot de Houthi’s had moeten beperken. Hun eigen luchtbombardementen en blokkade – die het meest tot de huidige humanitaire ramp in Jemen hebben bijgedragen – staan immers de internationale wettigheid ten dienste. Vinden zij. Dus die zijn per definitie in orde. Hoe eminent ook, de Experts gaan geen einde maken aan de oorlog. Wat wél zou helpen, ik heb het vaker geschreven, is dat het Westen zijn wapenleveranties aan de Saoedische coalitie staakt. Daar heb je haar weer met de Amerikanen en Britten en hun miljardenverkopen, ik hoor het u wel denken! Maar nee, Duitsland en Spanje. Dat is slecht nieuws-2: die hadden besloten om geen wapens meer te leveren aan landen die in Jemen oorlog voeren, maar zijn daarvan teruggekomen. Op defense-aerospace.com zoekt u Spanje op – ik geef u Duitsland. Dat had eerst (november) het Saoedische „avonturisme” gekritiseerd wegens die affaire met de Libanese premier Hariri, die van de Saoedische kroonprins moest aftreden, en vervolgens (januari) tot de wapenexportban besloten. De Saoedische kroonprins is daar heel rechtlijnig in. Wie thuis kritiek heeft, gaat de cel in, en een buitenland dat dat doet krijgt geen orders meer (zie ook Canada). Ik was toch verbaasd hoe snel dat werkte. Het Duitse exportverbod werd vorige maand ingetrokken. En vorige week bood de Duitse minister Maas in New York zijn Saoedische collega Jubeir zijn „oprechte” excuses aan wegens „misverstanden” die de onderlinge „sterke en strategische banden” hadden ondermijnd. Jubeir op zijn beurt zag een nieuwe fase van nauwe samenwerking „op alle gebied”. Ik lees dat volgens hulporganisaties het aantal burgerdoden in Jemen aanzienlijk is toegenomen. Ik zie op foto’s die u ook in deze krant heeft gezien dat de hongersnood die dreigde nu feitelijk aan de orde is. Ik concludeer dat de Saoediërs en de hunnen hun gang kunnen gaan. Westerse economische belangen gaan altijd voor menselijke overwegingen. En er komen geen vluchtelingen.
</doc>
<doc id="957" genre="news" gender="?">
Wat doet Rutte nu Unilever de verhuisplannen schrapt?
 De Haagse Stemming Vandaag bespreekt de ministerraad de kabinetsreactie op de eerste voorstellen van het Klimaatberaad. Goedemorgen! Politici reageren op het Russische spionnenverhaal in de Hofstad. Een ING-lobbyist probeert de plooien glad te strijken. En wat is de bestuurlijke erfenis van Eberhard van der Laan? SPIONNEN: Een map met bewijs om aan te tonen dat de vier Russen, in de woorden van MIVD-baas Onno Eichelsheim,“hier niet op vakantie waren”. Het hacken van de OPCW op afstand was mislukt, dus probeerden ze het van dichtbij. Zo hoopte ze, vermoedelijk, wijzer te worden over de onderzoeken naar gifgas in het Syrische Douma en de aanslag op dubbelspion Sergej Skripal. Het spionnenavontuur zat vol blunders : bonnetjes met bewijs, overduidelijke links met de Russische militaire dienst GROe en apparaten die hackpogingen in andere landen verraden. SPIONNEN II: Door “schijnwerpers” op de mislukte operatie te zetten, hoopt Nederland dat Russen zich wat minder overmoedig gaan gedragen. Zo legde minister Ank Bijleveld (Defensie, CDA) de ongewone openheid uit. Tweede Kamerlid Joël Voordewind (CU) noemt het nieuws “schokkend”. Geert Wilders (PVV) spreekt van een “onacceptabele Russische operatie”. D66’er Sjoerd Sjoerdsma wil meer sancties tegen Rusland en CDA’er Hanke Bruins Slot zegt: “Laat iedereen de naïviteit voorbij zijn, Rusland spioneert in onze eigen straten.” Premier Mark Rutte wil in overleg met bondgenoten over stappen tegen Rusland. Het ministerie van Buitenlandse Zaken in Moskou vindt het maar “spionnenmanie”. UNILEVER: Mark Rutte zag zijn belangrijkste argument voor het afschaffen van de dividendbelasting in rook opgaan. Unilever schrapt de plannen om het hoofdkantoor in Londen samen te voegen met dat in Rotterdam. De Volkskrant meldde gisteren dat de steun onder Britse aandeelhouders rap was afgenomen. Die steun is vanochtend ook de officiële reden dat de maker van merken als Knorr en Dove z’n plannen wijzigt. Shell zal niet vertrekken zonder dividendtaks, is de verwachting, dus Rutte krijgt het een stuk lastiger met zijn omstreden maatregel. Na de ministerraad krijgt hij ongetwijfeld moeilijke vragen. ONGEMAK: De ING is ongemakkelijk met de uitspraken van commissaris Henk Breukink. Hij maande in NRC en het FD politici een toontje lager te zingen met hun kritiek op de bank. Het was olie op het vuur voor Kamerleden. De vaste lobbyist van ING probeert het nu te blussen : hij heeft contact opgenomen met onder meer de financieel woordvoerder van VVD, CDA en D66. Publiekelijk distantieert de bank zich overigens niet van Breukink. Minister Wopke Hoekstra (Financiën, CDA) zegt geen behoefte te hebben aan contact met ING over de aantijgingen van Breukink. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. ERFENIS: De Amsterdamse burgervader Eberhard van der Laan overleed vandaag een jaar geleden . NRC onderzocht hoe het met zijn bestuurlijke erfenis gesteld is . Het robuuste Top-600-beleid om hardnekkige veelplegers aan te pakken met straf en zorg, staat nog altijd als een huis. Femke Halsema zet ook zijn overtuiging dat het recht op demonstreren “bijkans heilig” is voort. De GroenLinkse nam wel een andere afslag in het radicaliseringsbeleid: ze wil niet samenwerken met organisaties van salafistische moslims. WAT WIJ VOLGEN I: Als de ministerraad akkoord gaat, komt vandaag de kabinetsreactie op de eerste voorstellen van het Klimaatberaad en de analyses van het Centraal Planbureau en Planbureau voor de Leefomgeving. Het AD meldt op basis van bronnen dat de hoge verhoging van de gasbelasting die Diederik Samsom had voorgesteld het niet haalt. Ook zou er groen licht komen voor de overstap naar elektrische auto’s. Vandaag is ook de presentatie van het Nationaal Programma Groningen in Den Haag. De Groningse provinciebestuurder Eelco Eikenaar (SP) blijft demonstratief weg . Hij vindt dat op met zo’n “Haags feestje” de indruk wordt gewekt dat het allemaal goed geregeld is in Groningen. “Dat is allerminst het geval.” WAT WIJ VOLGEN II: Zaterdag zijn wij bij het D66-congres in Den Bosch. De regeringspartij moest veel wegslikken onder kabinet-Rutte III. Hoe kijken leden nu naar hun partij? En wat stemmen ze over de gevoelige dividendmoties , nu Unilever van de plannen afziet? De leden hebben in ieder geval een nieuwe voorzitter: Anne-Marie Spierings. Ze is gedeputeerde in Noord-Brabant en actief voor de partij op het gebied van duurzaamheid. Zaterdag wordt het stokje aan haar overgedragen. QUOTE VAN DE DAG: “Zeg van de Russen wat je wil, maar bonnetjes bewaren kunnen ze beter dan Fred Teeven” Dat schrijft Guus Valk , chef van de Haagse redactie van NRC, op Twitter.
</doc>
<doc id="958" genre="news" gender="?">
Markant naar Alden Biesen voor Bilzen Mysteries
 De dames verzamelden aan de grote poort van het kasteel en lieten zich meeslepen door de Heer van Biezen, vertolkt door Jan Decleir! Elk met een tablet en koptelefoon verkenden ze deze historische plek. Het klank en lichtspektakel kon iedereen boeien. De avond werd afgesloten in de bar var het naburig gelegen rentmeestershuis nu ingericht als hotel.
</doc>
<doc id="959" genre="news" gender="?">
Italië is klaar met Brusselse regels en bijt met begroting van zich af
 Een nieuwe botsing dreigt tussen de Europese Unie en Italië. Afgelopen dinsdag diende het land een begroting in bij de Europese Commissie met daarin een scherpe verhoging van het begrotingstekort. Het is zeer waarschijnlijk dat de commissie daar niet mee akkoord gaat. Verschillende Europese leiders, onder wie premier Rutte, roepen de Italiaanse premier Conte vandaag tot de orde op de EU-top in de Belgische hoofdstad. Maar waar de EU-leiders willen dat de Italianen volgens de regels blijven spelen, probeert Rome het spel juist te veranderen. De boodschap van de rechts-populistische regering in Rome is duidelijk: we luisteren naar de kiezers, en niet naar de bureaucraten in Brussel. "Deze begroting zorgt niet voor wonderen. Het vermenigvuldigt geen vis en brood", zei vicepremier Matteo Salvini van anti-immigratiepartij Lega Nord begin deze week. "Maar deze begroting biedt kansen op werk voor honderdduizenden jongeren." Het was de verkiezingsbelofte van Vijfsterrenbeweging-leider Luigi di Maio en Lega's frontman Salvini: een begroting voor het volk. Die moet volgens de regering leiden tot minder armoede, minder werkloosheid en - eindelijk - economische groei. Zo wordt de hervorming van de pensioenleeftijd teruggedraaid en kunnen Italianen straks met 62 jaar stoppen met werken (kosten: 9 miljard) en komt er een basisinkomen voor de armste werkzoekenden (kosten: 7 miljard). De belasting wordt verlaagd van 30 naar 15 procent voor ondernemers die tot 65.000 euro per jaar verdienen en de regering belooft grote publieke investeringen (kosten: 15 miljard). De rekening? Een slordige 37 miljard, waardoor het begrotingstekort volgens de regering zal oplopen tot 2,4 procent. Dat terwijl minister Tria van Financiën de eurolanden deze zomer nog beloofde dat 1,6 procent het maximum zou zijn. "Het is waar Brussel al voor vreesde", zegt EU-correspondent Bert van Slooten. "Dit is niet volgens de afspraak." Alle EU-landen leveren begin oktober hun ontwerpbegroting in bij de commissie, die dan twee weken heeft om daar een oordeel over te vellen. "Meestal krijgen landen de begroting terug met een krul en een sticker. Maar soms wordt om opheldering gevraagd", zegt Van Slooten. "Dat zal nu zeer waarschijnlijk gebeuren." Begin oktober toonde commissievoorzitter Juncker zich al onverbiddelijk over de plannen van de Italianen. Hij waarschuwde: "Italië mag geen speciale behandeling krijgen. Als we dat met alle eurolanden doen, betekent dat het einde van de euro." Minister Tria wees critici er fijntjes op dat het tekort van 2,4 procent nog altijd binnen de Europese norm van 3 procent valt. "Ons tekort zou in alle westerse democratieën als normaal worden beschouwd, niet als explosief", zei hij bij de presentatie van de plannen. Een verwijzing naar Frankrijk en Duitsland, die aan het begin van de eeuw wél op die 3-procentgrens zaten. "Dat zit de Italianen dwars", denkt Van Slooten. "Deze landen hebben de regels toen in de wind geslagen en daar hebben ze nooit voor hoeven boeten. Daar houdt Rome zich nu aan vast." Probleem is dat de Italiaanse plannen volgens economen te optimistisch zijn. De verwachte economische groei wordt volgens bijvoorbeeld het Internationaal Monetair Fonds (IMF) en de Italiaanse Centrale Bank te hoog ingeschat. "In de begroting staat dat de Italiaanse economie volgend jaar moet groeien met 1,5 procent. Het jaar daarop met 1,6, dan met 1,4. Dat zijn groeicijfers die Italië sinds 2000 niet meer heeft gezien", zegt correspondent Mustafa Marghadi. "Volstrekt onrealistisch dus. En als er minder binnenkomt, blaast het tekort zich alleen maar verder op. Daar maakt Brussel zich grote zorgen over." Dat de nieuwbakken regering in Rome niet met zich laat sollen, maakte ze al eerder duidelijk. Marghadi wijst naar het getouwtrek met de EU om de opvang van migranten. De Italianen dreigden de jaarlijkse bijdrage van 20 miljard aan de EU stop te zetten, als de andere eurolanden geen migranten van ze zouden overnemen. Italië is na jaren van slikken klaar met de door Brussel opgelegde maatregelen. "Bezuinigingen, de verhoging van de pensioenleeftijd, afspraken over migranten. Die draait de regering van premier Conte nu terug", zegt Marghadi. De Italianen hebben al sinds de invoering van de euro het gevoel nauwelijks de vruchten te plukken van de economische groei die dat Europa heeft opgeleverd. Daarom bijt het land nu van zich af. "Het staat op voor het eigen volk, zonder mee te gaan in de belangen van de Europese Unie." Dat dat beleid in eigen land trots en populariteit uitlokt, is ook terug te zien in de peilingen . Ongeveer twee derde van de Italianen schaart zich achter de regering, terwijl in maart nog niet de helft een stem uitbracht op de twee partijen. "Er komen dus alleen maar aanhang bij", zegt Marghadi. De Europese Commissie moet in de komende twee weken met een formeel oordeel komen over de Italiaanse begroting. Dat zal, gezien de reacties tot nu toe, niet mild zijn. Daarna hebben de Italianen een paar weken de tijd om een nieuwe begroting in te leveren. "En als die niet komt, begeeft de Europese Commissie zich op nieuw terrein. De commissie kan Italië dan beboeten voor het overtreden van de begrotingsregels", zegt Van Slooten. "En dat is nog nooit gebeurd." In Brussel leiden de omstreden plannen vandaag al tot un confronto diretto , een rechtstreekse confrontatie: premier Rutte en collega's zeggen de Italiaanse leider eens flink de waarheid, Conte zal geen millimeter toe geven. "Hoe dit ook afloopt, voor de regering in Rome is dit een win-win situatie", zegt Marghadi. Want als Conte zijn begroting erdoor krijgt, gaat de pensioenleeftijd omlaag en komen er een belastingverlaging en een basisinkomen voor de allerarmsten. En wanneer Conte zijn begroting moet aanpassen, ligt dat aan Europa. "Voor de Italianen kan hij het dus alleen maar goed doen."
</doc>
<doc id="960" genre="news" gender="?">
Gentse leerlingen winnen goud op Special Olympics: “Ze kwamen over de meet als echte topatleten”
  Gent -  Straf van de leerlingen van School aan de Waterkant, een buitengewone middelbare school op de Stropkaai. Tijdens de Special Olympics in Andorra veroverden ze liefst vier gouden, drie bronzen en één zilveren medaille.  Straf van de leerlingen van School aan de Waterkant, een buitengewone middelbare school op de Stropkaai. Tijdens de Special Olympics in Andorra veroverden ze liefst vier gouden, drie bronzen en één zilveren medaille. Verbazing alom toen bleek dat School aan de Waterkant, dat type 2 onderwijs aanbiedt voor kinderen met een matige of ernstige mentale beperking, werd geselecteerd voor de Special Olympics in Andorra. Maar het team van vier sportievelingen zette een puike prestatie neer. In totaal kon het acht medailles wegkapen. In de 100 m sprint en 400 m behaalde het zelfs vier keer goud. Een opsteker voor Benjamin, Charlotte, Gianni en Tiob, tussen 16 en 20 jaar oud. “Ze zijn supertrots”, zegt leerkracht Nele Verdru. “Het was de eerste keer dat we meededen, dus we wisten niet wat we moesten verwachten. Maar de leerlingen genoten van de aandacht en kwamen over de meet alsof ze echte topatleten waren. Even voelden ze zich Usain Bolt of Thibault Courtois. ” Ook de reis was een belevenis. Zestien ouders kwamen mee om te supporteren. De leerlingen stomen zich nu al klaar voor de Special Olympics in Sint-Niklaas, volgend jaar.
</doc>
<doc id="961" genre="news" gender="?">
Dat het medicijn werkt, is nog niet zeker genoeg
 Nivolumab Patiënten zijn boos dat een nieuw medicijn tegen huidkanker nog niet wordt vergoed. Hoe zeker moet zijn dat een middel voor iedereen werkt? Hoeveel mag een medicijn voor een kankerpatiënt kosten? En hoe zeker moet je weten dat het bij iedereen werkt, voor je het vergoedt voor alle patiënten? Die vragen zijn actueel nu de commissie BOM (oncologen die de werking van kankergeneesmiddelen beoordelen) de imuuntherapie nivolumab heeft afgewezen voor patiënten met huidkanker in een vergevorderd stadium (stadium III). Sommige artsen in het Antoni van Leeuwenhoek Ziekenhuis (AvL) en patiëntenvereniging Stichting Melanoom zijn boos over het besluit. Het middel kost eenmalig tussen 60.000 en 100.000 euro per patiënt. De groep die er mogelijk baat bij heeft omdat er een ‘hoog risico’ is dat de weggesneden huidkanker bij hen terugkeert, bestaat uit 500 tot 1.100 mensen per jaar. Zouden ze het middel allemaal krijgen, dan kost dat zorgverzekeraars 50 miljoen euro. Dat is 5 procent van de bijna een miljard euro die jaarlijks aan kankermedicijnen wordt uitgegeven – maar dan voor ongeveer 110.000 patiënten. Die rekensom is niet relevant voor de individuele patiënt, zegt Koen van Elst van de Stichting Melanoom. „Zij willen gewoon de kans om te overleven. Bijwerkingen? Dat kan ze ook niet schelen. Ze willen overleven.” De som zou volgens hem ook irrelevant moeten zijn voor oncologen. Het gaat dan ook niet om de kosten, zegt oncoloog Haiko Bloemendal, voorzitter van de Nederlandse Vereniging voor Medische Oncologie (NVMO) waar de commissie Bom onder valt. „Nivolumab is voorlopig afgewezen omdat het bewijs nog niet sterk genoeg is dat het werkt in dát stadium van huidkanker.” Bij huidkankerpatiënten met zichtbare uitzaaiingen (stadium IV) wordt het middel al wel vergoed – een kwart van die patiënten leeft nog vele jaren later. Driekwart niet. In de Verenigde Staten is onderzocht of huidkankerpatiënten zonder zichtbare uitzaaiingen (stadium III) na een operatie die de kanker weghaalt, óók baat zouden hebben bij nivolumab. Uit die studie bleek dat na anderhalf jaar bij tweederde van de patiënten de kanker nog niet was teruggekeerd; in de controlegroep die een ander middel (ipilimumab) kreeg, was de kanker bij 54 procent niet teruggekeerd. Dat is, volgens oncoloog John Haanen en anderen bij het AvL, een goed resultaat voor nivolumab. Maar anderhalf jaar is te kort om het te meten, zegt de commissie BOM. Je moet, vindt de commissie, kijken hoeveel patiënten na vijf jaar nog steeds kankervrij zijn. Haiko Bloemendal: „Hoe eerder je toetst, des te kleiner de kans dat de kanker is teruggekeerd. Na een week is er nog niets teruggekeerd, maar na anderhalf, drie of vijf jaar kan dat veranderen.” Volgens de Stichting Melanoom is de commissie te conservatief en zou Nederland zich moeten aanpassen aan nieuwe Europese normen, die de effectiviteit van een nieuw kankermiddel na drie jaar meten. Dat gaat zeer waarschijnlijk gebeuren in november, zegt Bloemendal. „Maar dan nog is anderhalf jaar te kort en kunnen we nivolumab nu niet goedkeuren.” Oncologen, overheid en verzekeraars wegen in Nederland samen voor elk nieuw kankermedicijn wanneer het wel en niet in het algemeen belang is om het te vergoeden. Bloemendal: „Ik vind het ook vreselijk als patiënten overlijden. Maar we hebben nu eenmaal regels nodig om de werking van medicijnen te toetsen.” Stel: over een jaar blijkt uit de Amerikaanse studie dat nivolumab nog steeds bij de helft van de stadium III-huidkankerpatiënten heeft gewerkt. Is het dan 50 miljoen euro waard? Jazeker, zegt oncoloog John Haanen van het Av, die het er wel mee eens is dat die resultaten worden afgewacht. Zijn boodschap: je weet vooraf niet bij welke patiënten het werkt, dus moet je het aan de hele groep geven. Bij sommigen zou de kanker sowieso niet terugkeren, maar niemand weet van te voren wíe dat zijn. Dus moeten alle stadium III-patiënten uit voorzorg nivolumab krijgen, vinden voorstanders. Is dat verstandig, als achteraf kan blijken dat de helft van de patiënten het voor niets kreeg? Haanen: „Ja, zelfs dan. Als de helft er wel langer door leeft.”
</doc>
<doc id="962" genre="news" gender="?">
Werken in de Poststraat en de Zuster Bernardastraat
  Halle - De Poststraat en de Zuster Bernardastraat in Halle-centrum krijgen een nieuwe asfaltlaag. In de Poststraat worden ook de voetpaden uitgebreid en vernieuwd, en krijgt de rijweg een nieuwe fundering. De werken in de Poststraat duren tot 9 november. Voor het verkeer is er een omleiding voorzien via de Zuster Bernardastraat, de Minderbroederstraat, het Oudstrijdersplein en de Victor Baetensstraat. Fietsers en voetgangers kunnen wel nog gebruik maken van de Poststraat. In de week van 12 tot 16 november krijgen de Poststraat en Zuster Bernardastraat een nieuwe asfaltlaag. Op vrijdag 16 november worden de nieuwe wegmarkeringen aangebracht. Voor het verkeer wordt er die week een omleiding voorzien via de Ninoofsesteenweg, Sint-Katharinavest, Zuster Bernardastraat, Minder Broederstraat, Oudstrijdersplein en de Victor Baetensstraat.
</doc>
<doc id="963" genre="news" gender="?">
Vlaams Belang verleidt Mathias De Clercq: “Bereid om gedoogsteun te leveren voor rechtse coalitie”
  Gent -  Vlaams Belang is bereid om een rechtse coalitie van Mathias De Clercq (Open VLD) te ondersteunen vanuit de oppositie. “Dit kan hem wél de burgemeesterssjerp opleveren.”  Vlaams Belang is bereid om een rechtse coalitie van Mathias De Clercq (Open VLD) te ondersteunen vanuit de oppositie. “Dit kan hem wél de burgemeesterssjerp opleveren.” Johan Deckmyn, kopman van Vlaams Belang, reikt de hand naar De Clercq. “Open VLD en CD hebben zich aan elkaar vastgeklonken, maar daar tegenover staat een links blok”, zegt hij. “Zelfs met N-VA erbij, haalt Mathias De Clercq geen meerderheid in de Gentse gemeenteraad. Gedoogsteun van ons zou hem wél de burgemeesterssjerp opleveren.” Antwerpen Deckmyn verwijst naar Antwerpen waar ook verkennende gesprekken gaande zijn tussen Bart De Wever en Filip Dewinter. “Als Groen PVDA uitnodigt voor een gesprek, dan staat niets een verkennend gesprek in de weg”, zegt hij. “Mathias heeft mijn telefoonnummer”, besluit Deckmyn. Extra zetel Vlaams Belang kon tijdens de verkiezingen een extra zitje in de gemeenteraad veroveren. De partij klokt af op vier zetels. “Ik ben zeer tevreden”, aldus Deckmyn. “We zijn de enige oppositiepartij die vooruitgaat in Gent. En dat terwijl Gent traditioneel een heel moeilijke stad is voor ons. We waren dan ook de enige met een eigen smoel in de oppositie. Dat N-VA aan steun verloor, voelde ik op straat. Wij hebben kiezers van hen afgesnoept. En de CD? Die partij zwenkt voortdurend van links naar rechts. ” Volgens Deckmyn breken spannende tijde aan in de gemeenteraad. “Vlaams Belang en PVDA in de oppositie: reken maar op extra vuurwerk.”
</doc>
<doc id="964" genre="news" gender="?">
’Forensisch arts eerder inschakelen’
 Den Haag - Een succesvol Amsterdams project waarbij ouderen en kinderen bij vermoedens van mishandeling, of seksueel misbruik door een forensisch arts worden onderzocht, moet worden uitgerold over heel het land. Dat stellen D66-Kamerlid Vera Bergkamp en CDA’er Evert-Jan Slootweg voor. Een meerderheid van de Tweede Kamer steunt dat naar alle waarschijnlijkheid. Deze kabinetsperiode moet er dik 2,2 miljoen euro voor worden vrijgemaakt. Bijna alle GGD’s hebben forensische artsen in dienst, maar zij kunnen eigenlijk alleen aan het werk worden gezet door politie en justitie. In Amsterdam is dat laagdrempeliger gemaakt. Daar kunnen sinds kort ook hulpverleners, zoals huisartsen en jeugdwerkers, naar de GGD doorverwijzen als zij bijvoorbeeld verdachte blauwe plekken zien bij hun cliënten. Bergkamp (D66) is enthousiast over de nieuwe werkwijze en wil dat het vanaf volgend jaar wordt uitgerold naar andere GGD’s in het land. „Het zou zonde zijn als alleen kwetsbare Amsterdammers recht hebben op laagdrempelig forensisch onderzoek bij de GGD.” Coalitiegenoot Slootweg is dat met haar eens. „Zo kunnen mogelijke misstanden veel eerder aan het licht komen.” 
</doc>
<doc id="965" genre="news" gender="?">
Slotervaart zegt poli-afspraken en operaties af
 AMSTERDAM - Het MC Slotervaart zegt poli-afspraken en operaties af. Patiënten moeten per direct uitwijken naar andere ziekenhuizen. In de praktijk betekent dat zij het hele traject opnieuw moeten opstarten vanaf de huisarts. Patiënt Bart Schuuring wachtte maanden op een nekhernia-operatie. Hij werd op 5 oktober gebeld dat de operatie van 18 oktober in het Slotervaart met een week werd uitgesteld. „En toen kwam het nieuws van het dreigende faillissement eroverheen. Ik ben net gebeld dat mijn operatie van de 25e helemaal niet doorgaat”, vertelt de 51-jarige inwoner uit Lelystad. Zorgverzekeraar Zilveren Kruis dient te bemiddelen, maar Schuuring kwam erachter dat het in de praktijk betekent dat hij terug moet naar zijn huisarts. „Ik wil nu bij Haaglanden in Den Haag onder het mes. Daar zijn de wachttijden het kortst. Ik had verwacht dat Zilveren Kruis dat voor mij zou regelen. Maar dat kan blijkbaar niet.” De zorgverzekeraar legt uit dat het met handen en voeten gebonden is aan regels. Zo mag het niet beschikken over het medisch dossier van een verzekerde. Deze kunnen alleen met toestemming van de patiënt uitgewisseld worden tussen ziekenhuizen. Het Elektronish Patiënten Dossier is ook nog geen algemeen goed. Een woordvoerder van Zilveren Kruis: „Onze bemiddeling draait vooral om het advies aan patiënten waar zij zo snel mogelijk geholpen kunnen worden.” Uit interne bronnen blijken eveneens meerdere lopende afspraken met patiënten op de poli’s van het Slotervaart afgebeld te zijn. De Amsterdamse politiek laat het er niet bij zitten. De SP maakt zich zorgen om het feit dat patiënten door de dreigende sluiting van het Slotervaart hun behandeling moeten staken en hun vaste behandelaar kwijtraken. „Het is te gek voor woorden dat een goed lopend ziekenhuis in een wijk waar mensen het niet breed hebben door een besluit van verzekeraars de das om wordt gedaan. De patiënten en de honderden werknemers mogen niet de speelbal worden van commerciële belangen in de zorg. Wij bepleiten daarom komende dagen bij de minister van VWS en de wethouder zorg in Amsterdam om het behoud van het Slotervaart”, aldus Cobie Groenendijk van de SP. Donderdag vindt er in het Slotervaart-ziekenhuis een bijeenkomst voor het personeel plaats. 
</doc>
<doc id="966" genre="news" gender="?">
Zeven arrestaties bij politieactie tegen drugs in Helmond
 In onderzoek naar witwaspraktijken en drugs worden zeven verdachten vastgehouden door politie Oost-Brabant. Bij een grootschalige politieactie tegen witwassen en drugs in Helmond zijn maandagochtend vroeg zeven mensen gearresteerd. Dat meldt de politie Oost-Brabant op haar Twitteraccount . Bijna zeventig agenten waren ingezet voor de actie. De verdachten worden door de politie vastgehouden voor verder onderzoek. Hun huizen worden de rest van de dag doorzocht. Er zijn onder meer speurhonden ingezet om drugs en geld te traceren. De actie is onderdeel van een aantal strafrechtelijke onderzoeken naar drugshandel en -overlast in Helmond. De politie strijdt al jaren tegen het probleem. In 2016 legde zij beslag op 69 panden in Eindhoven en Helmond in een witwasonderzoek . Vorig jaar riepen burgemeesters in de regio, waaronder de burgermoeder van Helmond, het kabinet op meer geld vrij te maken voor bestrijding van “ondermijnende criminaliteit”. In Noord-Brabant gaat dat vaak om drugsgerelateerde misdaad. De politie belooft aan het eind van de dag de resultaten van het onderzoek bekend te maken via haar Twitterkanaal. 
</doc>
<doc id="967" genre="news" gender="?">
Saoedi-Arabië dreigt: bij sancties slaan wij harder terug
 De oliestaat verwerpt bij voorbaat alle economische sancties, politieke druk of beschuldigingen als gevolg van de vermissing van journalist Jamal Khashoggi. Saoedi-Arabië zegt eventuele sancties na de vermissing van de kritische journalist Jamal Khashoggi te gaan vergelden met zwaardere tegenacties. Dat stelt het ministerie van Buitenlandse Zaken in een verklaring die zondag op Twitter is gedeeld . Het land zegt vals beschuldigd te worden van de verdwijning van Khashoggi. Het Saoedische dreigement is een reactie op de uitspraak van Donald Trump. De Amerikaanse president zei zaterdag dat “ zware straf ” volgt, als uit onderzoek blijkt dat de journalist vermoord is door Saoedische agenten. Daarop daalde de waarde van de Saoedische beurs zondag bijna 7 procentpunt . Saoedi-Arabië benadrukt in de verklaring dat het land een belangrijke rol speelt voor de economie en veiligheid in de regio, en roept op deze niet te ondermijnen. “Het koninkrijk benadrukt de volledige verwerping van iedere bedreiging [...]. Of dit nu via economische sancties, politieke druk of het herhalen van valse beschuldigingen is”, staat in het bericht te lezen. In augustus ondernam Saoedi-Arabië strenge represailles toen het ministerie van Buitenlandse Zaken van Canada in een tweet zei dat de oliestaat een aantal gearresteerde activisten moest vrijlaten. Daarop bevroor Saoedi-Arabië onder andere de handel tussen de twee landen stop, wees de Canadese ambassadeur het land uit en haalde Saoedische studenten uit Canada terug. Jamal Khashoggi verdween meer dan een week geleden nadat hij het Saoedische consulaat in Istanbul binnenstapte. Zijn verloofde wachtte buiten, en heeft hem sindsdien niet meer gezien of van hem gehoord. De Turkse regering zegt audio- en videomateriaal te hebben waarop te zien en horen is hoe journalist Jamal Khashoggi wordt gemarteld en vermoord in het Saoedisch consulaat in Istanbul. De Saoedische overheid stelt ondertussen dat Khashoggi zelf het consulaat uit is gelopen , maar levert hiervoor geen ondersteunend bewijs.
</doc>
<doc id="968" genre="news" gender="?">
Ook anderskinderen zijn gek op dieren
  Sint-Pieters-Leeuw - Voor het zevende jaar op rij organiseerde de vzw Smile to Me haar gelijknamig evenement voor anderskinderen, kinderen met een zware fysieke en mentale beperking. Smile to Me maakte er deze keer een beestenboel van en liet de kinderen genieten van de aanwezigheid van boerderijdieren. Zo konden ze onder meer op stap met een aangepaste huifkar.
</doc>
<doc id="969" genre="news" gender="?">
Meer sociale huurwoningen in vrije sector door stijging WOZ-waarde
 De WOZ-waarde bepaalt deels de maximale huurprijs die gevraagd mag worden voor een woning. De Woonbond pleit voor een ander systeem. Steeds meer sociale huurwoningen in de grote steden belanden zodra ze vrijkomen in de vrije huursector, omdat door de stijgende WOZ-waarden de huren meestijgen. Dat zegt huurdersvereniging de Woonbond op basis van eigen onderzoek. De WOZ-waarde, de marktwaarde die door gemeenten wordt toegekend aan huizen, speelt een te grote rol bij het vaststellen van de huur, stelt de organisatie zaterdag. Vooral in grote steden vallen veel vrijgekomen sociale huurwoningen door hoge WOZ-waarden in de vrije sector. De Woonbond onderzocht de huurprijzen in Amsterdam, Breda, Den Haag, Groningen, Eindhoven, Rotterdam en Utrecht. “We maakten deze selectie om te laten zien dat het probleem in het hele land speelt”, zegt een woordvoerder. Daardoor vervalt de huurbescherming voor deze woningen, en kunnen er zonder beperkingen hoge huren gevraagd worden. In 2015 werd de WOZ-waarde onderdeel van het zogenoemde woningwaarderingsstelsel: het puntensysteem waarmee de maximaal toegestane huurprijs van een woning wordt berekend. Dit betekent dat als de WOZ-waarde van een huis toeneemt, de huurprijs ook hoger mag worden. Het probleem van dit systeem, zo stelt de Woonbond, is dat hierdoor de zogenoemde liberalisatiegrens van 710,68 euro - de maximale huur voor een sociale huurwoning - te makkelijk overschreden wordt. Als een maximaal toegestane huurprijs hoger is dan dit bedrag, valt een woning meteen in de vrije sector. “En dan kunnen ze voor de hoofdprijs worden verhuurd”, concludeert de Woonbond. Door het tekort aan woningen zijn de huizenprijzen hard gestegen. Daardoor zijn ook de WOZ-waarden toegenomen, en dat heeft ertoe geleid dat de huurprijzen van kleine appartementen en woningen in veel steden flink zijn gestegen. De Woonbond vindt dat de WOZ-waarde geen onderdeel meer uit moet maken van de vaststelling van de maximale huurprijs van een woning. Ook zou de liberalisatiegrens verhoogd moeten worden, stelt de woordvoerder. “We moeten alleen naar objectieve gegevens kijken, zoals de grootte en het energielabel van een woning. In veel steden zien we echte woekerprijzen, die mogelijk zijn gemaakt door dit systeem.” Per gemeente verschilt het overigens hoe groot de invloed van de WOZ-waarde is. Om de liberalisatiegrens te overschrijden zijn volgens het woningwaarderingsstelsel 143 punten nodig. Deze punten bepalen de kwaliteit van een woning. De gemiddelde WOZ-waarde in Amsterdam is zo hoog, dat die 39 procent van de punten opmaakt. Het landelijke gemiddelde ligt op 22 procent. Het ministerie van Binnenlandse Zaken gaat het woningwaarderingsstelsel dat in 2015 werd ingevoerd dit jaar evalueren.
</doc>
<doc id="970" genre="news" gender="?">
De mysterieuze verdwijning van China’s Interpolbaas
 Meng Hongwei  De vermissing van Meng Hongwei, in 2016 benoemd tot hoogste baas van opsporingsdienst Interpol, is een voorbeeld van de risico’s van het benoemen van Chinese politici aan de top van internationale organisaties. Meng Hongwei, de hoogste baas van Interpol, sprak vorig jaar in Beijing de algemene vergadering van die organisatie toe. Hij haalde daarbij een Chinese dichtregel aan: „De wind die de kamer binnenwaait, kondigt een naderende storm uit de bergen aan.” Hij kon toen nog niet bevroeden dat er ook voor hem zwaar weer op komst was. De 64-jarige Meng werd in april van dit jaar niet herbenoemd als lid van het comité van de Communistische Partij binnen zijn eigen ministerie van Openbare Veiligheid. Dat kon toen nog uitgelegd worden als een voorbereiding op zijn pensioen. Achteraf lijkt het een eerste voorteken van Mengs aanstaande val. De Hongkongse krant South China Morning Post, over het algemeen zeer goed ingevoerd, meldde dat Meng meteen bij aankomst in Beijing is meegenomen om ondervraagd te worden, maar de autoriteiten in Beijing doen er tot nu toe het zwijgen toe. Waarschijnlijk is zijn verdwijning een eerste stap in een proces dat de laatste jaren vaker is doorlopen als een hooggeplaatst Partijlid ten val wordt gebracht. Daarbij verdwijnt iemand enige tijd, soms wel maanden, uit het openbare leven. Daarna volgt dan een gedetailleerd onderbouwde beschuldiging van en veroordeling voor corruptie. Maar de werkelijke reden voor Mengs val is zeer waarschijnlijk vooral van politieke aard. Meng werd in 2016 als eerste Chinees benoemd tot hoogste baas van de internationale opsporingsdienst Interpol. Daar hadden de Chinese autoriteiten hard voor gelobbyd. Mensenrechtenorganisaties waren er veel minder blij mee. Die waren bang dat China via Meng druk zou uitoefenen om Chinese ‘staatsvijanden’ op te pakken. Daarbij kan het gaan om politieke dissidenten en om in het buitenland levende leiders van bijvoorbeeld Oeigoerse of Tibetaanse groepen die door China als terroristisch en separatistisch worden gezien. Ook leek de kans toe te nemen dat China met succes om uitlevering zou vragen van vaak stinkend rijke zakenlui die China hadden verlaten uit angst voor vervolging, vaak ook omdat ze sinds het aantreden van president Xi Jinping in het verkeerde politieke kamp waren beland. Een fundamenteel probleem rond Mengs positie is dat hij per definitie twee bazen moet dienen. Meng is eerst en vooral lid van de Communistische Partij van China (CPC). In die hoedanigheid moet hij allereerst de hoogste leider van die partij, de Chinese president Xi Jinping, gehoorzamen. Die loyaliteit gaat boven zijn loyaliteit aan Interpol. De jurist Meng is daarnaast nauw verbonden aan de Chinese veiligheidsdiensten. Naast zijn functie bij Interpol is hij formeel nog steeds onderminister van Openbare Veiligheid, een positie waarin hij in 2004 werd benoemd. In datzelfde jaar werd hij ook hoogste baas van de Chinese afdeling van Interpol. Hij diende onder meer onder Zhou Yongkang, toentertijd hoofd van de Veiligheidsdienst en vroeger een van de meest gevreesde en invloedrijke mannen in China’s politieke top. Zhou verdween in 2015 levenslang achter de tralies. Formeel werd hij veroordeeld voor corruptie, in feite omdat hij in het politieke kamp zat van Bo Xilai, een concurrent van Xi Jinping om de politieke macht. Meng heeft mogelijk nauw met Zhou samengewerkt. Of dat nu bijdraagt aan zijn val is moeilijk te beoordelen. Wel zeker is dat de Chinese veiligheidsdienst nauw betrokken is bij de politieke strijd aan de top van de Partij. Meng werd in 1953 geboren in de noordoostelijke stad Harbin. Hij studeerde rechten aan de befaamde universiteit van Beijing en werd op zijn 22ste lid van de CPC. Hij werd al snel assistent van de minister van Openbare Veiligheid. Hij had daarnaast onder meer leidinggevende functies bij de kustwacht. In 2020 zou hij in principe aan een welverdiend pensioen kunnen beginnen. Meng wordt nu met zijn mysterieuze verdwijning een symbool voor de risico’s van het benoemen van Chinese politici aan de top van internationale organisaties. Als de CPC het wil, kan zelfs het hoofd van Interpol van de ene op de andere dag uit het zicht verdwijnen, om waarschijnlijk nooit meer naar zijn kantoor in Lyon terug te keren.
</doc>
<doc id="971" genre="news" gender="?">
Mémé 2PK trouwt met stenen molen, maar zorgt voor verrassing
  Zandhoven - Tijdens de oldtimermeeting van de Molenhuisvrienden in Pulderbos trad Mémé 2PK in het huwelijk met de stenen molen. De sjampetter, pastoor, burgemeester en twee nonnen leidden alles in goede banen. De Citroën 2PK viert dit jaar zijn zeventigste verjaardag, en de molen wordt 175 jaar oud. Tijd voor een ludieke stunt, dachten William Triki en Ludwig Lenaerts, die om de verwarring ten top te drijven hun baarden op ongeveer dezelfde lengte hadden getrimd. De bruid bleek echter niet de gammele Mémé 2PK die iedereen had verwacht. Nee, de oude wagen op de aanhangwagen werd voor het goede doel - Stappen tegen Pesten - geveild. Onder de patchworkbruidsjapon zat een babyblauwe nieuwe 2PK-bakgeit die Mémé opvolgt. De twee trouwringen waren twee goud gespoten autobanden. Het publiek genoot van het stukje toneel dat rond de huwelijksceremonie werd opgehangen. Er was zelfs een heus trouwalbum dat door de getuigen ondertekend moest worden. En de Citroën 2PK gaf de molen ook een zoen, door met de koplampen bijna het gezicht aan te raken dat op de molendeur was geplakt. In het najaar, of ten laatste in het voorjaar van 2019, worden kindertjes verwacht, dus er komt nog een vervolg aan het absurde huwelijk. Er waren veel oldtimers op de meeting, met onder meer de unieke Mosselschuit.
</doc>
<doc id="972" genre="news" gender="?">
FIFA schorst voetbalbond van Sierra Leone
 De sportkoepel is boos omdat in het West-Afrikaanse land fraude-onderzoek wordt gedaan naar de voorzitter van de nationale voetbalbond. De internationale voetbalorganisatie FIFA heeft de nationale bond van Sierra Leone geschorst. In een verklaring die de organisatie vrijdag publiceerde, verwijt FIFA de autoriteiten van het West-Afrikaanse land “inmenging” in de SLFA. De FIFA is boos over het gedwongen vertrek van SLFA-voorzitter Isha Johansen. Zij werd in 2013 gekozen tot voorzitter van de Sierra Leonse bond, als een van de weinige vrouwelijke bestuurders op het hoogste niveau van het mondiale voetbal. Maar in Sierra Leone is ze, net als de secretaris Christopher Kamara, al vaker in opspraak gekomen. In september van dit jaar werden de twee bestuurders uit hun functie gezet door een commissie die onderzoek doet naar corruptie in Sierra Leone. Die onafhankelijke overheidsdienst viel op 18 september kantoren van de SLFA binnen, in het kader van een onderzoek naar fraude. Johansen en Kamara worden beide verdacht van het misbruiken van publiek geld; de twee ontkennen de aantijgingen. Bewindslieden moeten in Sierra Leone voor de duur van een fraude-onderzoek hun taken tijdelijk neerleggen. FIFA verbiedt echter de bemoeienis van een “derde partij” in de aangesloten voetbalorganisaties. Vorige maand waarschuwde de wereldvoetbalbond het ministerie van Sport van Sierra Leone dat een schorsing mogelijk was. Die dreiging werd vrijdag dus opgevolgd: “De schorsing blijft van kracht totdat de SLFA en het gekozen bestuur (president Isha Johansen en secretaris Christopher Kamara) aan FIFA kunnen bevestigen dat de bond, het pand, de boekhouding en de communicatiekanalen weer onder hun toezicht staan.” Door het besluit van FIFA mogen het nationale team van Sierra Leone én clubteams niet meer meedoen aan internationale competities. Op 11 en 15 oktober moet het elftal van Sierra Leone eigenlijk kwalificatiewedstrijden spelen tegen Ghana, voor het Afrikaans kampioenschap. Johansen is een bekende figuur in het Afrikaanse voetbal. In 2004 richtte ze haar eigen voetbalclub op, net als vader, een van de eigenaren van de club East End Lions in de hoofdstad Freetown. In 2016 werden de SFLA-voorzitter en bestuurder Kamara opgepakt omdat ze hadden nagelaten anti-corruptieonderzoekers volledig in te lichten over de financiën van de voetbalbond. FIFA verdedigde Johansen destijds. Het onderzoek van de anti-corruptiecommissie richt zich op de SLFA vanwege vermoede match-fixing. De FIFA doet zelf ook onderzoek naar dergelijke zaken. Het gaat onder meer om wedstrijden die werden gespeeld in de kwalificatieronden voor het WK in Zuid-Afrika.
</doc>
<doc id="973" genre="news" gender="?">
Over belastingen werd niet gesproken door Rutte en topcommissarissen
 Zestien topcommissarissen van grote bedrijven en premier Rutte probeerden het vandaag goed te maken. Over belastingen werd niet gesproken. Na weken van stekelige aanvaringen tussen politici en het bedrijfsleven was het een beladen samenzijn. Zestien topcommissarissen van grote bedrijven kwamen donderdagmiddag een uur praten met premier Mark Rutte op het Catshuis. Hans Wijers van ING was erbij, net als Jan Hommen van Ahold Delhaize, Jeroen van der Veer van Philips, Gerard Kleisterlee van ASML en Tom de Swaan van ABN Amro. Rutte en de president-commissarissen spraken over de relatie tussen de politiek en het bedrijfsleven. ING-commissaris Henk Breukink zei begin oktober in NRC dat politici als minister Wopke Hoekstra (CDA, Financiën) kooltjes op het vuur gooiden met hun hardvochtige commentaar op de witwasaffaire bij ING. Die opmerking leidde tot irritatie in de Tweede Kamer, net als de opmerking van Unilever-topman Paul Polman dat de discussie over de dividendbelasting had bijgedragen aan het verzet van de Britse aandeelhouders van zijn bedrijf om naar Nederland te verkassen. Met de toon vanuit de politiek hebben de topcommissarissen volgens Jan Hommen, president-commissaris van Ahold Delhaize, geen problemen. Ze waren niet naar het Catshuis gekomen om premier Rutte verwijten te maken. Sterker nog, Rutte tipte de topcommissarissen om vaker naar buiten te treden en in gesprek te gaan via de media. Hommen: „Die tip viel goed. Wij dachten daar zelf ook al over na.” Gaan topmannen dus vaker in discussie in talkshows? „We hebben in het midden gelaten hoe we dat precies gaan doen. De CEO’s zijn degenen die naar buiten treden, niet wij, de toezichthouders. Maar wij zullen proberen meer tijd te investeren in gesprekken en discussies met de samenleving.” Er was de topcommissarissen en Rutte veel aan gelegen om na afloop de indruk weg te nemen dat er zaken waren bekokstoofd. „Rutte maakt weer de fout om achter gesloten deuren de grote bedrijven te laten vertellen waar 2 miljard naartoe moet”, twitterde GroenLinks-leider Jesse Klaver donderdag. Dat is ongeveer het bedrag dat zou overblijven als Rutte de dividendtaks behoudt. Over belastingen was er niet gesproken, benadrukte de RVD na afloop. „We hebben alleen gesproken over hoe belangrijk betrouwbaarheid voor bedrijven is”, zegt Jan Hommen, president-commissaris van Ahold Delhaize. „We willen weten waar we aan toe zijn.” Als voorbeeld noemden de topcommissarissen het verkleinen van het belastingvoordeel voor buitenlandse werknemers , de expatregeling. „We kunnen daarmee leven, maar plots veranderen van de expatregeling, zonder overgang, is lastig.”
</doc>
<doc id="974" genre="news" gender="?">
Oeps. Duizenden flyers van N-VA’er belanden in brievenbussen van de verkeerde gemeente
  Kortenberg / Haacht -  Paniek bij de Kortenbergse N-VA-kandidaat Kristof Van Roey dinsdag, want al zijn verkiezingsdrukwerk blijkt in de foute gemeente gebust te zijn. Niet de inwoners van Kortenberg, maar die van Haacht kregen dinsdag zijn flyer in de bus.  Paniek bij de Kortenbergse N-VA-kandidaat Kristof Van Roey dinsdag, want al zijn verkiezingsdrukwerk blijkt in de foute gemeente gebust te zijn. Niet de inwoners van Kortenberg, maar die van Haacht kregen dinsdag zijn flyer in de bus. “Beste Kristof, ik kreeg vanochtend uw verkiezingsfolder toe in Haacht. Dat lijkt me een foutje?”. Toen Kortenbergs N-VA-kandidaat Kristof Van Roey dinsdag om 11.45 uur het eerste bericht kreeg was hij nog niet meteen ongerust. Maar toen er in het uur daarna steeds meer berichten kwamen uit alle hoeken van buurgemeente Haacht dat ze zijn verkiezingsflyer hadden ontvangen, zonk Van Roey de moed toch wel in de schoenen. Campagnebudget “Ik heb 9.150 flyers laten drukken. Na maanden van campagne voeren op straat en overal mijn gezicht laten zien, wilde ik zo alle inwoners van Kortenberg ook nog informeren over de inhoud waarvoor ik sta. Maar nu zit dat allemaal in foute bussen. Echt om wanhopig van te worden”, aldus Van Roey. “Ik heb hier veel campagnebudget in gestoken en energie om die flyers te maken. Maar dat geld doet er nu eigenlijk nog niet eens toe. Ik kan hierdoor veel persoonlijke stemmen verliezen.” Hoe de fout exact kon gebeuren is niet duidelijk. De drukkerij leverde de dozen wel correct af bij Bpost. “Wij onderzoeken de zaak nog”, zegt Bpost-woordvoerster Barbara Van Speybroeck dinsdagnamiddag. Maar na enig zoekwerk kreeg Van Roey intussen wel de bevestiging dat zijn dozen effectief naar het postkantoor van Haacht waren gestuurd in plaats van dat van Kortenberg. “En intussen zeiden ze me in Kortenberg dat mijn dozen daar nog klaar staan om zoals gepland morgen en overmorgen te bussen. Maar aangezien nu al zo veel meldingen binnenlopen uit heel Haacht, betwijfel ik of er überhaupt nog flyers te bedelen zijn.” Race tegen de klok Bpost heeft zijn fout tegenover Van Roey intussen toegegeven, en toonde zich dinsdagavond bereid om al het mogelijke te doen om ervoor te zorgen dat er alsnog 9.150 flyers in de Kortenbergse brievenbussen belanden voor de verkiezingen. Ze zouden ook de kosten van de herdruk op zich nemen. “Ook de drukker wil nog herdrukken, maar zal ten vroegste donderdagvoormiddag aan de post kunnen leveren. Het zal dus echt nipt worden. Hopelijk steken mijn flyers dan vrijdag toch nog in de bussen.”
</doc>
<doc id="975" genre="news" gender="?">
Dieseluitlaatgassen blijven  de plaag van de  Europese auto-industrie
 Dieselschandaal  Audi moet 800 miljoen boete betalen voor het dieselschandaal en Volvo zit met veel te vieze uitlaatgassen door slecht werkende katalysatoren. Diesel blijft problemen geven. De rekening van het dieselschandaal begint op te lopen. Dinsdag maakte autofabrikant Audi bekend dat het ook zal gaan betalen voor het frauderen met uitstoottests: 800 miljoen euro. Het dochterbedrijf van Volkswagen trof een schikking met justitie in München en erkende verantwoordelijkheid. Voor de fraude betaalt de autofabrikant uit Beieren nu 5 miljoen euro, de overige 795 miljoen is voor onterecht behaalde winst. Het gaat bij Audi om de zwaardere motoren. Door frauduleuze software kon de autofabrikant de zes- en achtcilindermotoren op de rollenbank in het testlaboratorium schoner laten lijken dan in werkelijkheid het geval was. De fraude betreft zo’n 4,9 miljoen auto’s die in onder meer Europa en de VS zijn verkocht tussen 2004 en dit jaar. Het sterke vermoeden is dat de top op de hoogte was van de fraude. Audi-topman Rupert Stadler zit hiervoor sinds juni vast, maar deze zaak staat los van de boete. Politici en activisten hebben vaak geklaagd dat Volkswagen wegkomt met veel te milde straffen. Stikstofoxiden zijn heel schadelijk, elk jaar sterven er 75.000 mensen in Europa voortijdig aan. Maar de bedragen die Volkswagen moet betalen zijn inmiddels serieus. De 800 miljoen komt bij de één miljard euro boete die het moederbedrijf Volkswagen in juni kreeg van de aanklagers van de Duitse stad Braunschweig voor het schandaal met schadelijke stikstofoxiden. Daar moet ook de omgerekend ruim 20 miljard euro bij worden opgeteld die Volkswagen in de VS kwijt is aan schikkingen, compensaties en boetes. En dan is er nog een kans dat de fabrikant bestraft wordt voor kartelafspraken tussen vijf autobouwers, waar de Europese Commissie nu onderzoek naar doet. Er zouden in het geheim afspraken zijn gemaakt om de invoer te vertragen van schone technologieën te vertragen. Sinds in 2015 bij Volkswagen het dieselschandaal uitbrak, is de lijst van autofabrikanten die in de problemen zijn gekomen met hun dieselvloot gestaag gegroeid. Alle grote Duitse automerken – BMW, Volkswagen en Daimler, het moederbedrijf van Mercedes – worden onderzocht op emissiefraude. Ook tegen Renault en Fiat lopen strafrechtelijke onderzoeken. En deze maandag nog was er een inval bij Opel wegens mogelijke fraude. Nu heeft ook de Zweedse autobouwer Volvo problemen met dieseluitlaatgassen. Dinsdag meldde de fabrikant dat bepaalde onderdelen van het uitlaatssysteem sneller slijten dan de bedoeling is. Hierdoor zouden vrachtwagens en bussen mogelijk teveel stikstofoxiden uitstoten. Het aandeel van Volvo, deel van het Chinese concern Geely, daalde daarop met 9 procent, om later weer iets te stijgen. Het gaat bij Volvo niet om sjoemelsoftware. Volgens een woordvoerder van de fabrikant zit het probleem in de selective catalytic reduction- systemen die het uitlaatgas ontdoen van schadelijke stoffen. Een bepaald materiaal in deze katalysatoren slijt sneller dan zou moeten, en daardoor zouden de trucks en bussen na een tijdje viezer zijn dan toegestaan. Volvo benadrukt dat de vrachtwagens en bussen „bij levering de maximale emissieniveaus niet overstijgen”. Een paar maanden terug moest de Amerikaanse fabrikant Cummins van de Amerikaanse milieudienst EPA een half miljoen trucks terughalen vanwege hetzelfde probleem. Volvo wil uiteraard schijn van bedrog vermijden. Of dat opzet in het spel is, moet blijken. In motoren en brommers zitten soms goedkope katalysatoren, die na een tijdje ook niet meer functioneren. Een mogelijke oorzaak is dat de fabrikanten bewust te weinig dure materialen hebben gebruikt, om kosten te besparen. Door slijtage van deze cruciale materialen vermindert de werking van de katalysator.
</doc>
<doc id="976" genre="news" gender="?">
Bekende Vlamingen stomen zich klaar voor benefietmatch op veld van Eendracht Aalst
  Aalst - Op donderdag 1 november nemen de Eendracht Aalst All Stars het op tegen tal van BV's in het Pierre Cornelisstadion. De opbrengst gaat naar Stisa, een vzw die speelgoed aankoopt voor ernstig zorgbehoevende en zieke kinderen en hen een leuke tijd bezorgt. Een toegangsticket kost vijf euro. Het is Kelly Pfaff die op Allerheiligen rond 18 uur de aftrap geeft in het stadion van Eendracht Aalst aan de Bredestraat. "Er wordt geld ingezameld voor de kinderen van de Kade/Spermalie te Brugge, die specifieke zorg nodig hebben", klinkt het bij Eendracht Aalst. "Er is nog plaats genoeg in het stadion!" De inkom bedraagt vijf euro en de wedstrijd duurt tweemaal dertig minuten. "Na de wedstrijd worden de supporters getrakteerd op een Meet & Greet met alle spelers en een exclusieve afterparty met dj-sets van Da Rick, DJ Jay Baker en een optreden van Yoeri Mellaerts uit The Voice van Vlaanderen." Intussen zijn ook de line-ups van beide elftallen rond. Voor de Eendracht Aalst All-Stars spelen Theo Zakkas, Jules Mandiangu, Olivier Lamberg, Stefan Van Riel, Sammy Van Den Bossche, Peter Van der Heyden, Jean-Claude Mukanya, Gunter Thiebaut, Predrag Filipovic, Kristof Kestens, Kristof De Saedeleer, Joeri Pardo, Serge Beerens, Bart Mathys, Tidiany Coulibaly, Lionel Lord, Arnold Nguekam, sportief manager Sven Van Den Bogaert en de doelmannen Jari Lambrecht (jeugdspeler) en Hans De Bondt (supporter). Bij de oude gloriën zal Glenn Geeraerts als coach fungeren. Het team van Bekende Vlamingen bestaat uit DJ Da Rick, acteurs Christophe Stienlet (Schuif Af, Foute Vrienden), Jeremy Vandoorne (ROX), David Michiels (Familie) en Tristan Versteven (Familie), zanger Yoeri Mellaerts (The Voice), Michiel Callebaut (VTM Kids), Vincent Fierens (Qmusic), Geert De Meyer (Topradio), Martijn Debbaut (Topfreestyler), Kurt De Loor (SP.A), Matthias Diependaele (NVA), Aalstenaars Tim 'Timtation' Wauters (Temptation Island), Guy Claus (VB), Kris Sergeant (ex-basketprof) en Kevin Franck (ex-jeugdspeler Real Madrid en E.Aalst), Franky Frans (ex-Beveren en Westerlo), Pascal De Vreese (ex-Moeskroen en Gent), Amadeo Setodji, Tom Janssens en Johan Vanneck (allen spelers van FC De Kampioenen). De coach is Chris Janssens.
</doc>
<doc id="977" genre="news" gender="?">
Pril geluk, daar gaat niets boven
 Het Beatrixpark is een mooi, romantisch park, daar vertel ik niets nieuws mee. En op deze middag, die voelt als de laatste zondagmiddag van een langgerekte zomer, ligt het grasveld er weids, melancholisch bij. Ik zit op een bankje en moet kijken naar een jong stel, een kinderwagen, een kind. De moeder zit schrijlings in het gras, klapt in haar handen terwijl haar zoon, een dreumes, een soort van wiegt op kromme beentjes. De vader, type stoer met achterstevoren pet, leest iets. Ik kan niet horen wat ze zeggen, of zingen, de contouren zeggen mij genoeg. De contouren zingen. De oktoberzon trekt lange banen door het park en het gezinnetje laaft zich aan de warme wind, nu het nog kan. Dreumes valt, moeder heft haar armen van ááááh! Vader kijkt op, leest verder. Niets aan de hand natuurlijk. Of juist wel: een vrouw op een andere bank zit eveneens te kijken naar het tableau vivant van kinderwagen met ouders, alsof de aanblik haar gevangen houdt. Pril geluk, daar gaat niets boven. Je kan cynisch zijn en zeggen: geniet nu maar, straks piep je wel anders. Meer dan een op de drie huwelijken strandt. Zeker in Amsterdam, hof van alleenstaanden. Een kwart miljoen eenpersoonshuishoudens telt de stad nu al en naar verwachting zal dat de komende jaren verder groeien. Ook stijgt het percentage echtscheidingen almaar door. Meest opgegeven oorzaak: botsende karakters. Misschien stemt juist dat het beeld van dreumes met ouders weemoedig: hier botst niets. Een kreetje van de moeder stijgt uit boven het ruisend verkeer, boven de vogels in het park – een mooi kreetje dat aangeeft hoe eenvoudig het leven zijn kan. De vrouw op de andere bank vergeet dat ze aan het lezen was; haar tablet ligt verweesd op haar schoot. Hoeveel jonge gezinnen zijn hier gelukkig geweest? In de tachtigjarige geschiedenis van het Beatrixpark moeten dat er tallozen zijn geweest. Ze zullen niet de laatsten zijn. Maar toch. Achter het groen – hier en daar al geel – doemen de glazen reuzen op, de kantoren van de Zuidas die alles anders zullen maken. Na de ondertunneling van de Ringweg Zuid zal het park groter worden, alles zal groter worden, en wat fijn dus dat hier alles klein is. De stad atomiseert maar de ouders en het kind zijn één, verbonden in hun zelfgesponnen cocon van hoop. Het loopt tegen zessen. Avondfrisheid ritselt door de struiken als de man in zijn driekwartbroek en de vrouw in haar bleke jeans de speeltjes opruimen. Jochie wil niet in de wagen. Moeder tilt hem op. Vader duwt de lege wagen door het gras, dat al zachtjes begint te glimmen. Niemand zegt iets, in stille harmonie loopt het gezinnetje naar de klinkers, en verdwijnt. Hoe akelig leeg en koud nu het gras. Ik kijk opzij, de vrouw op de andere bank is weg. Ze wilde het vertrek niet aanzien, natuurlijk. Zo’n vrouw is ook maar een mens.
</doc>
<doc id="978" genre="news" gender="?">
Een wereld waarin verkrachting overal is en seks er door vergiftigd wordt
 #MeToo  Verkrachting is niets meer dan ‘slechte seks’, vindt de Britse feministe Germaine Greer (1939). In haar nieuwe controversiële essay bederft ze de victorie-stemming van de #MeToo-beweging. Roxane Gay laat in haar nieuwe boek juist de slachtoffers aan het woord. Ze werd er onlangs weer aan herinnerd, toen ze de vrouw tegenkwam op een feestje. Jaren geleden was Germaine Greer na een bruiloft blijven overnachten in een landhuis, toen ze middenin de nacht wakker werd van geschreeuw in de kamer naast haar. ‘Laat me met rust’, had een vrouw geroepen. ‘Ga van me af!’ Pas onlangs kon Greer de vrouw vragen wat er aan de hand was geweest. Och, dat gebeurde wel vaker, zei die toen. Als haar man niet kon slapen, maakte hij haar wel eens vaker hardhandig wakker, wilde hij seks, en uit angst de rest van het huis wakker te maken liet ze dat vaak dan maar toe. ‘Was dat verkrachting?’, vroeg de vrouw aan Greer. ‘Ik ben bang van wel’, antwoordde die. ‘Maar je zult hem waarschijnlijk liever niet voor zeven jaar achter de tralies zetten.’ De vrouw had gegrijnsd en geknikt: haar vijf kinderen en over het algemeen toch gelukkige huwelijk wilde ze niet op het spel zetten. Greer memoreert de anekdote in haar onlangs verschenen essay On Rape . ‘Een ander type feminist had haar waarschijnlijk overtuigd in actie te komen’, schrijft ze. ‘Maar ik kon me niet voorstellen dat het beter zou zijn haar over te halen […] tegen hem te rebelleren. Ze heeft het overleefd, is nog steeds getrouwd en heeft twaalf kleinkinderen.’ Binnen het feminisme zou je Germaine Greer (1939) kunnen vergelijken met de partijmastodont, die op onzalige momenten opduikt om de nieuwe generatie een ijsblokje achterin het hemd te gooien. In 2018 was het niet de vraag óf, maar wanneer Greer, ooit de stokebrand van het feminisme genoemd, een lucifer zou pakken om de hens te zetten in de eensgezinde victorie-stemming van de #MeToo-beweging. In januari van dit jaar veroordeelde Greer het ‘gezeur’ van de #MeToo-voorvechtsters. In april noemde ze vrouwen die Harvey Weinstein hadden aangeklaagd ‘ career-rapees ’. In mei kondigde ze op het Hay Literature Festival in Wales haar essay On Rape aan, waarin ze zou betogen dat verkrachting in de meeste gevallen niets meer is dan ‘slechte seks’, waarvoor de straffen flink moeten worden verlaagd. Een ander literatuurfestival trok de uitnodiging aan Greer schielijk in. Voor alle ophef die het veroorzaakte, is On Rape een opvallend dun en ingetogen boekje. Het zijn geen boude stellingen of grote grepen waarmee Greer provoceert. Het zijn de terloopse, ogenschijnlijk banale vragen die ze opwerpt die het meest prikkelen. Wat verstaan we wel of niet onder verkrachting? Wat is het verschil tussen instemmen en toegeven? En, misschien wel de meest controversiële: waarom zijn vrouwen eigenlijk zo bang voor verkrachting? NRC Boeken Elke vrijdag het laatste boekennieuws met onze recensies, de interessantste artikelen en interviews. Verkrachting is, schrijft Greer, ‘geen zeldzame en rampzalige gebeurtenis of een buitengewone daad gepleegd door monsters’, maar ‘onderdeel van het weefsel van het dagelijks leven’, een ‘puntige rots in het eentonige landschap van slechte seks’. Een ‘kwaad’, weliswaar, maar in de meeste gevallen niet gewelddadig. ‘Je kunt een slapende vrouw verkrachten zonder haar wakker te maken.’ Ooit was het simpel: verkrachting was het stelen van andermans vrouw. Nu is alleen de definitie al problematisch en Greer beschrijft dat scherp. Haar nauwgezette ontleding van de problemen om verkrachting een plek te geven binnen het rechtssysteem, is een van de sterkste passages. ‘Als een man je een blauw oog slaat, gaat men er niet vanuit dat je hem eerst verzocht hebt dat niet te doen’, schrijft Greer. ‘Wat verkrachting als misdaad onderscheidt van andere vormen van mishandeling, is het onoplosbare woordraadsel rondom ‘ consent’.’ Juist in reactie op de #MeToo-discussie is ‘ consent ’, het best te vertalen als toestemming of instemming, een mantra geworden. Op sommige Amerikaanse campussen geldt inmiddels de regel ‘ yes means yes ’, in plaats van ‘ no means no ’, in Zweden is het sinds kort zelfs landelijk beleid. Maar hoewel dat theoretisch een mooi uitgangspunt is, is de praktijk weerbarstiger. Waar de grens ligt tussen toestemmen en toegeven is volgens Greer vaak onduidelijk. Een vrouw die zich niet luidruchtig verzet om de slapende kinderen niet wakker te maken; een vrouw te dronken om het woord nee – of ja – over haar lippen te krijgen; een vrouw die verstijft en zich niet verzet: Greer beschouwt het allemaal als verkrachting, maar voor een rechter maakt het geen schijn van kans. ‘Vrouwen hebben geen idee hoezeer mannen hen haten.’ En daar begint Greer toch op haar bekende wijze te provoceren, in de voor haar ogenschijnlijke logische gevolgtrekking, uit die constatering dat het verschijnsel alledaags is, maar het aantal veroordeelden verwaarloosbaar. Eigenlijk, stelt Greer, maken we verkrachting te groot, zijn de straffen die we erop zetten te hoog, steeds hoger zelfs, wat de druk op bewijslast opvoert en een veroordeling haast onmogelijk maakt. Haar conclusie: de straffen op verkrachting moeten drastisch omlaag. ‘De simpele suggestie zal ophef veroorzaken’, schrijft Greer op haar vileinst. ‘En alleen dat al is een reden dat te doen.’ De rol van plaaggeest speelt Greer al bijna vijftig jaar, sinds het verschijnen van haar debuut De vrouw als eunuch ( 1970). Het boek is inmiddels onderdeel van de feministische canon, en was destijds een handgranaat. Greer raast erin door de geschiedenis, waarin de onderwerping van de vrouw een constante is. Ook vrouwen zelf zijn daaraan schuldig en Greer schopte hard tegen het ‘burgertruttenfeminisme’. Misschien wel haar beroemdste zin: ‘Vrouwen hebben geen idee hoezeer mannen hen haten.’ Greers ideeën over de vrouwvijandige wereld en seksuele onderdrukking zijn tot vandaag invloedrijk. En dat zorgt er opmerkelijk genoeg voor dat ze in 2018, mogelijk tot haar eigen weerzin, op bepaalde punten prima aansluit bij moderne feministen. Greer noemt het begrip zelf niet, maar wat ze in On Rape beschrijft zou je heel goed ‘ rape culture ’ kunnen noemen, een term die al door tweede golf-feministen werd gemunt, maar vooral de laatste jaren en met de #MeToo-discussie nieuwe geldigheid lijkt te hebben gekregen. In zo’n cultuur is verkrachting niet alleen ‘normaal’, maar dragen allerlei subtiele seksistische uitingen – gefluit op straat, flauwe grappen bij de koffieautomaat, blote borsten in de krant – daaraan bij. Precies het soort ‘complot’ dat je in De vrouw als eunuch ook wel kon lezen. Een van de felste aanklagers van rape culture is de Amerikaanse feministe Roxane Gay (1974). Eerder dit jaar verscheen haar bundel Not That Bad. Dispatches From Rape Culture , een reactie op de #MeToo-discussie met persoonlijke verhalen van slachtoffers. De term mag veelgebruikt worden, schrijft Gay in haar inleiding, voor veel mensen is het niettemin onduidelijk ‘hoe het werkelijk is om te leven in een cultuur waar het niet de vraag is of, maar wanneer een vrouw te maken krijgt met enige vorm van seksueel geweld.’ De negenentwintig uitermate persoonlijke bijdragen die volgen gaan over die cultuur, waarin twaalfjarigen sexy moeten poseren, zestienjarigen worden uitgeleend aan vrienden en moeders zich gedwongen voelen hun jonge dochters te waarschuwen. Zulke verhalen zijn aangrijpend, maar leveren niet altijd goed proza op. Soms vraag je je af wat de waarde is van het afdrukken van wat toch vooral een #MeToo-facebookpost lijkt. Een paginalange uiteenzetting over die ene griezel, die om onduidelijke reden een tijdje aantrekkelijk leek, maar achteraf toch vooral een griezel, is misschien herkenbaar, maar niet per se een krachtig bewijs van rape culture . ‘Het lijkt erop dat seks tussen hetero’s in crisis verkeert’, schrijft Greer. Ze roept op een ‘weg te vinden uit het moeras van bitterheid en verwijten’. Maar daar slaat ze een andere, en curieuze richting in. Juist de alomtegenwoordigheid van verkrachting brengt haar tot de conclusie dat we het te groot maken. Waarom zijn onze dochters banger voor een penis dan onze zoons voor messen en pistolen, vraagt ze zich af. Ze noteert droog: ‘Een ellenboog, of zelfs een duim, kan meer schade aanrichten dan een penis.’ Dat klinkt misschien ferm, maar is natuurlijk een karikatuur. Verkrachting gaat om macht en totale vernedering, en wordt al van oudsher juist om die reden als oorlogswapen ingezet, zoals onlangs nog is onderstreept door het Nobelcomité. Keer op keer werd Gay verteld dat wat haar was overkomen (groepsverkrachting op haar twaalfde) ‘not that bad’ was. Nog hatelijker wordt Greer als ze haar verbazing schetst over het feit dat het aantal PTSS-patiënten onder verkrachte vrouwen groter is dan onder oorlogsveteranen. Zou het kunnen, vraagt ze, dat niet de verkrachting zelf traumatisch is, maar het proces erna, de bewijsgaring, het telkens moeten vertellen van je verhaal én de maatschappelijke norm dat het traumatisch zou moeten zijn? Dan blijken de essays in de bundel van Roxane Gay toch interessanter. Keer op keer werd Gay verteld dat wat haar was overkomen (groepsverkrachting op haar twaalfde) ‘ not that bad ’ was, dat ze er inmiddels toch wel overheen is. Andere vrouwen beschrijven hoe hun loopbaan geblokkeerd werd, hoe kleine vergrijpen tot grotere leiden en hoe onmogelijk het kon zijn er eerder over te spreken. Dat laatste is ook weer relevant, nu je overal hoort verzuchten dat de ‘misstap’ van rechter Brett Kavanaugh toch wel héél lang geleden is. Zowel Greer als Gay beschrijven een wereld waarin verkrachting overal is, waarin seks er haast per definitie door vergiftigd wordt. Maar terwijl Gay die wereld aanklaagt, maakt Greer de ervaring van ervan vooral relatief en subjectief en de omgang ermee vooral individueel. De drang vrouwen wakker te schudden, of niet zonder enig genoegen van de duikplank te duwen, is een constante in Greers werk. Bevrijd jezelf, schreeuwde ze hen al in 1970 toe. Ontwikkel je seksueel! Laat je schaamhaar staan! Proef je menstruatiebloed! Greer had ook altijd al een handje van victim blaming . In De vrouw als eunuch pochte ze dat vrouwen huiselijk geweld zelf toelieten, dat zijzelf nóóit last zou krijgen van een man met losse handjes. Maar in haar recentste uitingen, hoor je ook frustratie, een zeker defaitisme, dat vijftig jaar later vrouwen nog stééds slachtoffer zijn. Of zich, zoals Greer betoogt, slachtoffer láten maken, zonder zich te bekommeren om de juridische stappen daartegen. Juist daar zitten de twee onoverkomelijke problemen in haar betoog. Het is onmogelijk nog iets over verkrachting te zeggen als je het begrip zo ruim opvat. Dat is een breder probleem met het begrip ‘ rape culture ’. Als ‘slechte seks’ hetzelfde is als bont en blauw worden geslagen door een onbekende, dan wordt het schier onmogelijk iets over trauma’s en straf te zeggen. Greer wil juist al die ongewenste seks onderbrengen bij het strafrecht, zodat de enige oplossing het verlagen van de straffen wordt. Een hashtag vindt Greer tandeloos en ‘laf’. De waarde die het heeft om aandacht te vragen voor de getuigenis, als aanklacht tegen een systeem waarin de ervaring van de vrouw te vaak is genegeerd, ziet ze niet. Dat naast het straffen van daders ook een cultuurverandering mogelijk kan zijn, een wereld waarin handen op billen en stomdronken grensoverschrijdingen niet normaal zijn, is niet eens denkbaar. Greer toont daarmee in extreme vorm een reactie die je wel meer ziet bij feministen van vorige generaties. #MeToo is voor hen een zwaktebod, een zwelgen in een rol die de vrouw nou juist niet meer moest aannemen. Enige rancune is dan nooit ver weg, in het gevoel dat zij het toch ook hebben doorstaan. Ons is het niet gelukt mannen te veranderen, denk maar niet dat het met jullie hashtags wel gaat lukken, lijkt de boodschap. Dat Greers essay tergt, bijt en soms alle kanten uitschiet is niet erg, dat is altijd haar rol geweest. Maar de manier waarop ze niet alleen verkrachting, maar ook een nieuwe beweging daartegen uiteindelijk bagatelliseert, is niet prikkelend maar reactionair.
</doc>
<doc id="979" genre="news" gender="?">
Cadeautje van de baas helpt bij stoppen met roken
 Stoppen met roken blijkt kansrijker als mensen op hun werk een groepstraining volgen en beloond worden voor hun prestatie. Dat blijkt uit een studie van de Universiteit Maastricht waarvan The Lancet Public Health vandaag de resultaten publiceert. Van alle deelnemers aan de stoptraining bleken degenen die hiervoor werd beloond significant vaker na een jaar nog steeds niet te roken. De Maastrichtse onderzoekers verdeelden ruim 600 rokende werknemers van tientallen bedrijven uit uiteenlopende sectoren in een onderzoeksgroep en een controlegroep. Alle deelnemers aan de studie volgden op hun werk een groepstraining van zeven sessies van anderhalf uur om te stoppen met roken. Cadeaubonnen De helft van de deelnemers kreeg na het afronden van de cursus een cadeaubon van 50 euro. Als ze het na drie maanden nog steeds volhielden kregen ze nog zo'n cadeaubon. Zes rookvrije maanden werden beloond met een derde bon van 50 euro. Wie na een jaar nog steeds niet rookte, ontving een cadeaubon van 200 euro. Van alle rokers in de onderzoeksgroep rookte 41 procent na een jaar nog steeds niet. Van de deelnemers in de controlegroep, die geen cadeaubonnen kreeg, was slechts 26 procent na een jaar nog altijd rookvrij. Uit eerder onderzoek was al duidelijk dat de kans dat mensen na een stoptraining weer gaan roken kleiner wordt naarmate er meer tijd verstrijkt. Deze studie bevestigt dat beeld. Zowel in de groep die beloond werd als in de controlegroep begonnen veruit de meeste mensen die terugvielen binnen een half jaar weer te roken. In het tweede halfjaar van de onderzoeksperiode vielen nog maar weinig mensen terug in hun slechte gewoonte. "Als een bedrijf zijn werknemers een groepstraining om te stoppen met roken aanbiedt, in combinatie met een beloning, dan werkt dat uiterst effectief", zegt Onno van Schayck, hoogleraar preventieve geneeskunde. "En daarvoor hoef je niet heel grote bedragen uit te geven. Het gaat om de combinatie van de cursus en een beloning. In een Zwitsers onderzoek waarbij mensen 1600 euro kregen als ze na een jaar nog gestopt waren met roken, maar géén cursus, lukte het nog geen tien procent van de rokers om te stoppen." Lageropgeleiden net zo kansrijk De aanpak werkte vergelijkbaar goed bij mensen uit verschillende inkomensgroepen en met verschillende opleidingsniveaus. Dat is opmerkelijk omdat de ervaring is dat lageropgeleiden met een laag inkomen doorgaans lastiger te bereiken zijn met stoppen-met-roken-programma's. "Dat is misschien wel het mooiste resultaat van ons onderzoek", zegt Van Schayck. "Tot nu toe was het steeds heel lastig om die bevolkingsgroep te bereiken. En ook om ze te helpen het stoppen met roken vol te houden. Er zijn heel veel studies gedaan die laten zien dat het juist bij die groep mensen mislukt. Daarom zijn we ontzettend blij met de uitkomst van onze studie waarin het wél lukt." Ook de werkgevers die de stoppen-met-roken-cursussen hebben aangeboden aan hun personeel - en in de helft van de gevallen ook een beloning hebben gegeven - zijn volgens Van Schayck enthousiast. "De kosten die ze maken voor dit programma vallen in het niet bij de kosten als gevolg van werkuitval door rookpauzes die mensen nemen, ziekteverzuim dat samenhangt met roken, ernstige ziekten die mensen oplopen en vroegtijdig overlijden."
</doc>
<doc id="980" genre="news" gender="?">
Groen wil geboortebos en plant alvast appelboom
 “Vorig jaar werden er 117 kinderen geboren in onze gemeente”, stelt lijsttrekker Jordi De Vlam. “Het geboortebos zou als ecologische corridor kunnen worden geplant tussen de Lovenhoek en Hovorst, of langs het Netekanaal en de Kleine Nete.” De boomplanters willen zich ook inzetten voor een echte hondenweide in Zandhoven. “In Pulle aan het speelplein hangt een bordje ‘hondenwei’ aan een omheind perkje , maar dat is zo klein dat het meer een hondentoilet is. In De Stevens in Zandhoven is er een mogelijke geschikte plaats. Het zou een toffe ontmoetingsplaats kunnen worden”, zegt Groen-kandidaat Hedwig Maldoy. "Hondenweides hebben ook een sociale functie. Je raakt er snel aan de praat met elkaar. En het is niet vies, want de meeste hondenbaasjes die naar een hondenwei komen ruimen de kakjes echt wel op."
</doc>
<doc id="981" genre="news" gender="?">
Viva la independencia voor parlement in Barcelona
 BARCELONA - De politie in Spanje is maandagavond in Barcelona hard in botsing gekomen met Catalaanse demonstranten. De betogers, die een onafhankelijk Catalonië wensen, probeerden het regionale parlement in Barcelona in te nemen maar werden uiteindelijk weggeveegd door de marechaussee. Het betekende een heftig en gespannen einde aan een dag die met vreedzame demonstraties was begonnen. Een jaar geleden stemde een meerderheid van de Catalanen voor onafhankelijkheid in een referendum. Maar daar stak Madrid een stokje voor. Eerst liepen in Barcelona in de late avond de spanningen op voor het hoofdkantoor van de Nationale Politie, Daarna togen de demonstranten naar het regionale parlement van de provincie Catalonië. Naar schatting een paar duizend mensen toog na demonstraties in de binnenstad richting de plek van de volksvertegenwoordiging. Leuzen als ’Viva la independencia’ klonken en ’We vergeten en we vergeven niet’. Het gaat om mensen van de CDR: Comites ter Vedediging van de Republiek. Demonstranten die eisen dat ’het maandaat van 1 oktober’ wordt uitgevoerd - en dat de Republiek Catalonië alsnog wordt uitgeroepen. De politie blokkeerde het parlement door middel van hekken. Uiteindelijk trok de politie zich terug en braken de demonstranten door de hekken heen. Uiteindelijk reed de politie met tientallen bussen terug tot vlak voor het parlement. Er klonken schoten van rubber kogels. Honderden politieagenten met knuppels hebben de demonstranten verjaagd. Op dit moment zijn er nog rellen op de Via Laietana, een van de hoofdstraten van Barcelona waar ook het hoofdkantoor van politie is. 
</doc>
<doc id="982" genre="news" gender="?">
Marc en zijn hond Gem zijn wereldkampioen agility met Belgisch team
 Agility is een behendigheidssport met honden. “Het was verrassend, want we stonden achtste in de tussenstand en moesten een inhaalbeweging maken”, vertelde Marc gisteren op de terugreis. “Maar de anderen lieten punten liggen en onze border collies presteerden super.” België won op het FCI Agility World Championship in Kristianstad uiteindelijk voor Rusland, Zweden en Polen. “Eigenlijk vreesden we Duitsland het meeste. We zijn enorm gelukkig”, zegt Marc. De drie andere Belgische teamleden zijn Walen.
</doc>
<doc id="983" genre="news" gender="?">
Vertrekkend onderkoning Donner wil meer populisten aan de macht
 De Haagse Stemming Vandaag debatteert de Tweede Kamer over de klimaattafels. Schrijf je in om deze politieke nieuwsbrief per mail te ontvangen. Het ministerie van J bemoeide zich “onbehoorlijk” met onafhankelijk onderzoek. De senaat wiegt Rutte in slaap. En gulle gevers blijven bij de VVD nog altijd anoniem. ONBEHOORLIJK/ZORGVULDIG: Het ministerie van Justitie en Veiligheid heeft “onbehoorlijk” gehandeld in zijn bemoeienis met wetenschappelijke drugsrapporten, meldt het AD op basis van de samenvatting van een vandaag te presenteren rapport over de WODC-affaire. Ondanks de ongeoorloofde bemoeienis noemt de onderzoekscommissie de uitkomsten van de drugsrapportages toch eerlijk en zorgvuldig. Een klokkenluider bij het Wetenschappelijk Onderzoek- en Documentatiecentrum bracht eind 2017 aan het licht dat de top van het ministerie conclusies van het onafhankelijke WODC probeerde te herschrijven zodat die beter in het straatje van toenmalig minister van Justitie Ivo Opstelten pasten. Na een eerder onderzoek over hoe de klokkenluider behandeld was, stapte de directeur van het WODC al op. Nu moet minister Ferd Grapperhaus garanderen dat het WODC wel echt onafhankelijk kan opereren. MARKTWERKINGONDERZOEK: De Landbouwbegroting heeft plaats gemaakt voor de actualiteit van de failliete ziekenhuizen. Vanochtend moet minister Bruno Bruins zich verantwoorden voor de sluiting - of doorstart - van de IJsselmeerziekenhuizen en het Slotervaartziekenhuis. Feitelijk kregen die de laatste duw van de zorgverzekeraar, maar Bruins’ uitspraak dat hij niet “een stapel stenen” gaat redden, heeft de oppositie munitie gegeven om zijn rol te bekritiseren. Ze houden de minister verantwoordelijk voor de ontslagen personeelsleden en het gesleep met patiënten, maar vooral voor “de doorgeslagen macht van zorgverzekeraars” (dixit Lilian Marijnissen) in het op marktwerking gebaseerde systeem. De kritiek op het sinds 2006 bestaande stelsel zwelt door dit incident weliswaar aan, maar van het debat worden geen nieuwe inzichten verwacht. De SP, PvdD en 50Plus willen een zorgfonds zonder zorgverzekeraars; de coalitiepartijen houden vast aan de marktwerking. Een middenweg komt opmerkelijk genoeg van de PVV. Fleur Agema pleit voor een parlementair onderzoek naar de marktwerking in de gezondheidszorg. GAAPVERWEKKEND: Minder meedenkend was de PVV gisteren in de Eerste Kamer. In een verder vrij tam debat - waarin zelfs de op een Duracell-konijn lijkende premier zijn gapen niet in kon houden - diende fractievoorzitter Marjolein Faber een motie van wantrouwen in die niet één andere partij steunde. Nu zijn Algemene Politieke Beschouwingen in de Eerste Kamer altijd een stukje bedaagder dan die in de Tweede Kamer, maar aan vrijwel niets was te merken dat de senaat zich opmaakt voor verkiezingen. Of het moet zijn dat verschillende fractieleiders stilstonden bij hun aanstaande politieke pensioen. Een nieuwe generatie fractievoorzitters staat volgend jaar waarschijnlijk weer tegenover een minderheidskabinet, wat meer vuurwerk belooft. INKAPSELING DOOR DE ONDERKONING: De onderkoning van Nederland neemt vandaag afscheid. In een besloten buitengewone vergadering van de Raad van State legt Piet Hein Donner zijn functie als vicepresident neer. De Volkskrant interviewt hem over dit einde van een tijdperk. En de adviseur van de regering komt met een opmerkelijke aanbeveling . “Partijen die opkomen onder de belofte ‘en nu gaan we het allemaal heel anders doen’ (…) moet je zo snel mogelijk associëren met de uitoefening van regeringsbeleid. Verantwoordelijkheid geven, dat is de methode om te laten zien: kun je het waarmaken of niet?” De LPF werd op die manier onschadelijk gemaakt, terwijl de PVV nu de grootste oppositiepartij is. Volgens Donner omdat die tijdens het kabinet-Rutte I uiteindelijk geen échte regeringsverantwoordelijkheid droeg. NRC De Haagse Stemming Het belangrijkste nieuws van het Binnenhof en een inkijkje in de politieke dag die komen gaat. CDA-SUIKEROOM: Gisteren maakte het ministerie van Binnenlandse Zaken de jaarlijkse lijst met giften aan politieke partijen bekend. Het CDA had in 2017 de gulste gever. Hans van der Wind, schoolboekenverkoper te Blaricum, maakte 173.000 euro over. (Google zelf even op ‘CDA’ en ‘gratis schoolboeken’.) Andere partijen, de SP voorop, moeten het vooral hebben van afdrachten van hun eigen vertegenwoordigers. De VVD laat individuen ondertussen via aan de partij gelieerde stichtingen in totaal ruim een miljoen euro schenken, waardoor niet transparant wordt wie meer dan 4.500 euro aan de partij geeft, zoals de Wet financiering politieke partijen wel gebiedt. De Amerikaanse sponsors van de PVV blijken afgehaakt , en Forum voor Democratie kan van hun giften maar elf keer “behoorlijk” uit eten. QUOTE VAN DE DAG: “Mijn vrees is: als het goed gaat, willen de vakbonden graag profiteren van de meevallers. En als het slecht gaat niet van de tegenvallers.” Hoogleraar economie Bas Jacobs in NRC over de problemen met het versoepelen van de rekenrente, dat de vakbonden als voorwaarde hebben gesteld aan een pensioenakkoord. De onderhandelingen zitten muurvast op dit technische punt .
</doc>
<doc id="984" genre="news" gender="?">
Regionale jobbeurs in De Populier
 Deze jaarlijks weerkerende beurs is bedoeld om openstaande vacatures in te vullen met mensen uit de eigen streek. Wie op zoek is naar werk of wie de files ook beu is en liever dicht bij huis werkt, moet zeker langskomen. Iedereen is welkom tussen 14 en 17 uur om kennis te maken met verschillende werkgevers uit de regio. Tip voor de sollicitanten: breng zeker genoeg kopieën mee van je cv zodat je het aan meerdere bedrijven kunt bezorgen. De inkom is gratis. Op www.zandhoven.be kun je de lijst met de 27 deelnemende werkgevers al eens bekijken. 
</doc>
<doc id="985" genre="news" gender="?">
Chocolatier Laurens behaalt Smiley van FAVV
 De smiley wordt uitgereikt voor een periode van drie jaar en wordt voorafgegaan door een strenge audit van het FAVV. In België beschikken nu 3.528 zaken over dergelijk kwaliteitslabel. Er zitten ook grootkeukens van scholen en rusthuizen bij.
</doc>
<doc id="986" genre="news" gender="?">
Ook dochter Peruaanse oud-president Fujimori opgepakt
 Justitie doet onderzoek naar de financiering van de presidentiële campagne van Keiko Fujimori. Haar vader Alberto Fujimori werd vorige week ook gearresteerd. De dochter van de Peruaanse oud-president Alberto Fujimori, Keiko Fujimori, is woensdag gearresteerd op verdenking van betrokkenheid bij witwaspraktijken. Dat meldt persbureau Reuters. Keiko Fujimori was in 2011 en 2016 presidentskandidaat. Haar vader werd vorige week gearresteerd. Keiko Fujimori werd woensdag opgepakt toen ze bij het Openbaar Ministerie een verklaring wilde afleggen in een onderzoek naar de financiering van haar presidentiële campagne in 2011. Keiko Fujimori plaatste op Twitter een handgeschreven verklaring waarin ze zegt dat de aanklagers “geen enkel bewijs” hebben getoond. “Het gaat niet gebeuren dat ons politieke project wordt lamgelegd. We moeten onze stem laten horen!” Ook is er een arrestatiebevel uitgegaan voor negentien andere betrokkenen bij de partij van Fujimori. Justitie vermoedt dat Keiko Fujimori en haar partij 1,2 miljoen dollar (1,04 miljoen euro) aan illegale betalingen hebben ontvangen van het Braziliaanse bouwbedrijf Odebrecht. Het bedrijf gaf al eerder toe 788 miljoen dollar (682 miljoen euro) aan steekpenningen te hebben betaald aan politici in Latijns Amerika. De vader van Keiko Fujimori, die tussen 1990 en 2000 de rechtse regering in het land leidde, werd vorig week opgepakt nadat het Peruaanse hooggerechtshof de aan hem verleende amnestie had teruggedraaid. Hij werd in 2009 veroordeeld tot 25 jaar cel wegens fraude en misdaden tegen de menselijkheid. Na tien jaar werd Alberto Fujimori vrijgelaten en hij kreeg afgelopen december amnestie vanwege zijn zwakke gezondheid. Alberto Fujimori voerde een harde strijd tegen linkse guerrilla’s in het land. De amnestie die hij kreeg leidde tot veel protest in het land. Zijn vrijlating bleek onderdeel van een politieke deal waarmee toenmalig president Pedro Kuczynski een afzettingsprocedure wist te vermijden. Kuczynski trad uiteindelijk in februari toch af.
</doc>
<doc id="987" genre="news" gender="?">
VVD wil vaart maken met controle via iPad
 Den Haag - Ziekenhuizen moeten binnen drie jaar overstappen op een andere behandelmethode voor mensen met chronische ziektes. Volgens VVD-Kamerlid Arno Rutte weigeren ze vaart te maken met het overhevelen van ziekenhuiscontroles naar controles thuis. „Uit zelfbehoud”, vreest hij. In de regio Doetinchem doen ze het al jaren: patiënten met de chronische longziekte COPD hoeven voor hun controles niet langer naar het ziekenhuis te komen. Het is een opluchting voor kortademige patiënten, voor wie de reis naar het ziekenhuis een opgave is. Besloten is daarom om ze bij wijze van proef thuis te gaan volgen. Via een iPad geven de patiënten hun longgegevens door aan gespecialiseerde verpleegkundigen. Deze deskundigen kunnen via een videoverbinding ook een e-consult geven. De patiënten worden dus vaker gecontroleerd, maar wel op afstand. Het Slingeland Ziekenhuis zweert erbij. Sinds de proef worden afwijkende longwaardes eerder opgespoord en behandeld. Hierdoor worden er veel minder COPD-patiënten met loeiende sirenes bij het ziekenhuis binnengebracht. VVD-Kamerlid Rutte snapt niet waarom niet veel meer ziekenhuizen de werkwijze adopteren. De Doetinchemse proef draait al jaren en boekt uitstekende resultaten. Hetzelfde geldt volgens hem voor het thuis behandelen van mensen met hartfalen. Maar in plaats van het te omarmen, laten veel ziekenhuizen het volgens hem afweten. „Als we dit gaan doen, dan worden ziekenhuispoli’s wel leger, hè. Ik denk dat gevestigde belangen het tegenhouden.” Rutte is daar klaar mee en eist actie van zorgminister Bruno Bruins. Behandelingen in ziekenhuizen zijn duurder dan de e-consults thuis. Zeker nu zorg steeds duurder wordt, zou de nieuwe behandelmethode van chronisch zieken soelaas kunnen bieden. Het roer moet om, zegt Rutte. „Ik ben er niet van overtuigd dat ziekenhuiszorg per definitie de beste zorg is voor dit soort patiënten.” 
</doc>
<doc id="988" genre="news" gender="?">
Alle beramers aanslag in Nederland blijven weer langer vastzitten
 Het voorarrest van zeven mannen die in Weert en Arnhem werden opgepakt op verdenking van het plannen van een aanslag, is opnieuw verlengd. De zeven mannen die een aanslag in Nederland zouden hebben voorbereid, blijven langer in voorarrest. Zes van de mannen kunnen nog drie maanden langer worden vastgehouden, de laatste verdachte 45 dagen. De rechtbank van Rotterdam heeft dat dinsdagavond besloten . De verdachten werden eind september opgepakt in Arnhem en Weert. Volgens het Openbaar Ministerie hadden zij vergevorderde plannen om een aanslag te plegen tijdens een groot evenement in Nederland. Zij zouden hebben geprobeerd bomvesten en kalasjnikovs te kopen. Bij de aanhoudingen werden enkele vuurwapens aangetroffen. De politie voerde huiszoekingen uit in Arnhem, Huissen, Rotterdam en Vlaardingen. Het onderzoek naar de groep uit Arnhem liep al enige maanden. Een van de mannen, de 34-jarige Hardi N., werd in 2017 veroordeeld omdat hij geprobeerd had uit te reizen naar het gebied van Islamitische Staat in Syrië. De verdachten zijn tussen de 21 en 34 jaar oud. Het is de tweede keer dat hun voorarrest mag worden verlengd. De rechtbank van Rotterdam gaf in oktober, een week na hun arrestatie, ook toestemming voor een verlenging, toen van twee weken.
</doc>
<doc id="989" genre="news" gender="?">
Iedereen een identiteits-app. Of twee
 Digitale legitimatie De overheid meent dat burgers een ‘digitale identiteit’ nodig hebben. Instanties touwtrekken over hoe die eruit moet zien. Een identiteitsbewijs ín de smartphone. Vanaf deze week mogen Nederlanders hun persoonsgegevens van het basisregister ‘downloaden’ naar de app IRMA. Daarmee kunnen ze bewijzen wie ze zijn. Nu nog alleen in het contact met gemeente Nijmegen, dat met de proef is begonnen, maar het is ook bedoeld voor bijvoorbeeld de leeftijdscontrole in slijterijen of om bij webwinkels in te loggen. Een digitale identiteit om te ontsnappen aan het woud van online invulformulieren en wachtwoorden. Een online paspoort om te bewijzen wie we zijn. Gemeenten, Kamerleden, het ministerie van Binnenlandse Zaken en semi-publieke organisaties willen dit allemaal, maar hebben er verschillende ideeën bij. Staatssecretaris Raymond Knops gaf in juni opdracht om komende jaren verschillende toepassingen te testen. Kamerleden Jan Middendorp (VVD) en Kees Verhoeven (D66) riepen in juli op om burgers één digitale identiteit te geven voor al het online contact met de overheid. Ook de markt wil het. Belangenvereniging Thuiswinkel.org vroeg de Tweede Kamer bijvoorbeeld met klem om een digitaal paspoort te ontwikkelen. Kopers en verkopers op Marktplaats sturen elkaar vaak een kopie van hun paspoort, maar dat werkt identiteitsfraude in de hand. Sommige plannen zijn al aardig concreet. Eindhoven en Utrecht bereiden zich voor op een proef om inwoners zich met een app te laten identificeren. De applicatie is ontwikkeld door de TU Delft en Binnenlandse Zaken. Na gezichtsherkenning van de gebruiker via de smartphone_camera verschijnt er een QR-code in beeld. Die kan een hotelreceptionist scannen, en zo hoeft hij geen papieren paspoort te zien. Wie de app wil, kan zijn gezicht binnenkort laten ‘inlezen’ aan de gemeentebalie. Wegverkeersdienst RDW onderzoekt hoe het rijbewijs veilig over te hevelen is naar de smartphone. In Utrecht werken ambtenaren aan een andere vorm van digitale identiteit: een ‘daklozenpas’. Deze witrode pasjes met een QR-code zijn dan af te halen aan het stadskantoor. Het zou daklozen ‘credits’ voor maaltijden of overnachtingen kunnen geven, maar ook toegang tot een online adres waar de gemeente ze kan bereiken. „DigiD volstaat niet langer”, schreef de Vereniging Nederlandse Gemeenten (VNG) eerder dit jaar aan de Tweede Kamer. Ook opkomende concurrenten, zoals eHerkenning voor ondernemers en het door banken ontwikkelde IDIN, vindt de VNG niet goed genoeg, omdat deze alleen bedoeld zijn voor „authenticatie op websites”. „Je kunt er geen hypotheek mee afsluiten, geen rijbewijs mee verlengen, geen toeslagen of uitkering mee aanvragen of bankzaken mee afhandelen”, aldus de VNG. De afkeer van DigiD komt ook ergens anders vandaan. DigiD kost namelijk geld. Als een burger ermee inlogt, kost dat de gemeente daar bovenop nog ongeveer 14 cent per keer. Concurrent IDIN houdt zijn prijzen geheim, maar is volgens kenners zelfs wat duurder. Het maakt IRMA een aantrekkelijk alternatief. Deze door de Radboud Universiteit Nijmegen ontwikkelde app is open source en daarmee gratis. Bovendien is het privacyvriendelijk: het laat alleen de persoonsgegevens zien die nodig zijn. Als bijvoorbeeld in een slijterij de QR-code op de app wordt gescand, worden alleen de pasfoto en de geboortedatum zichtbaar. Er werd zo’n tien jaar aan IRMA gesleuteld. De ontwikkelaars, onder wie de hoogleraar computerveiligheid Bart Jacobs, hopen dat overheden, webshops, supermarkten, casino's, slijterijen en anderen zich aansluiten. Onder meer Haarlem, Delft en Amsterdam zijn geïnteresseerd. Een wildgroei aan online identiteiten dreigt, zeker nu nieuwe regels Europese landen sinds afgelopen weekend verplichten om digitale identiteitstoepassingen uit andere landen ook toe te laten. „We weten nog niet wat de standaard wordt”, zei secretaris-generaal Maarten Schurink van Binnenlandse Zaken vrijdag op een evenement in Zwolle waar werd gebrainstormd over dit thema. „We zullen moeten experimenteren.” Zijn ministerie gaat ervan uit dat er meerdere middelen overblijven. Alleen: uit een onderzoek dat het ministerie afgelopen najaar liet uitvoeren, bleek dat mensen helemaal niet zitten te wachten op methoden naast elkaar. „Ga alsjeblieft naar één systeem”, zei een van de respondenten. „DigiD is al een te ingewikkeld systeem voor veel mensen”, zegt Marleen Stikker van het Waag Instituut. Dat onderzoeksinstituut werkt samen met de VNG en het ministerie van BZK om deze ontwikkeling in goede banen te leiden.
</doc>
<doc id="990" genre="news" gender="?">
Te ambitieuze voorstelling over mythische multiculturele stad
 Dans/theater De Vlaamse regisseur en choreograaf Wim Vandekeybus heeft in ‘TrapTown’ te veel hooi op zijn vork genomen. Choreografie lijkt in de voorstelling een bijgedachte. TrapTown door Wim Vandekeybus/Ultima Vez. Gezien: 20/10, Brussel. Herhaling: Amsterdam 3 en 4/11, Haarlem 22 en 23/1/2019. Inl: ultimavez.be Is Wim Vandekeybus uitgekeken op de dans? Die vraag komt onwillekeurig op tijdens zijn nieuwste creatie TrapTown . Choreografie lijkt een bijgedachte in deze voorstelling, waar tekst en film een groot aandeel hebben. Nu is dat laatste niets nieuws, niet per se een bezwaar en zeker niet verontrustend. In de loop der jaren heeft de Vlaming juist met zijn multidisciplinaire benadering, waarvoor stevige hedendaagse bands vaak de muziek leverden, een unieke en zeer aantrekkelijke en dynamische theatrale signatuur ontwikkeld. In TrapTown echter heeft hij te veel hooi op zijn vork genomen. TrapTown vertelt het verhaal van Askeville, een door Vandekeybus en auteur Pieter de Buysser gefantaseerde, mythologische versie van onze hedendaagse, multiculturele metropolen. De verhouding tussen de heersende Odinezen en de onderklasse, Mythriciërs, staat op springen. De laatsten eisen hun rechten op, en de idealistische halfbloedzoon van de Odinese burgemeester verklaart zich solidair met het volk van zijn moeder. Daarmee is zijn lot bezegeld. Voor de ene partij is deze Marduk een naïeve Gutmensch, terwijl hij door de andere partij met achterdocht wordt bekeken: welke motieven drijven deze geprivilegieerde jongeman werkelijk? Om zich te bewijzen wil hij een aanslag plegen. Die gaat afschuwelijk mis, en hij moet de gevolgen dragen. De maatschappelijke wrijvingen in TrapTown worden in de voorstelling gereduceerd tot een zwart-witschema. De opstandige, idealistische vertegenwoordiger van de jongere generatie staat tegenover een pragmatische, conservatieve en soms cynische oudere generatie, vertolkt door acteur Jerry Killick. Imposant uitvergroot debatteert hij, onaantastbaar verheven op het filmdoek, met zijn nietige zoon (waarvoor danseres Tanja Marín Fridjonsdottir ‘genderblind’ werd gecast). Hun standpunten zijn eenduidig en onverenigbaar, grijstinten zijn nauwelijks aanwezig. Conflictsituaties worden bovendien hoofdzakelijk uiteengezet in dialogen, niet in beelden. Op film is Vandekeybus’ taal prachtig mysterieus, maar de dansdelen komen ongeïnspireerd over. ‘Vintage’ Vandekeybus, met veel en energiek springen, vallen, rollen en ontwijken, maar zo losgezongen dat de choreografie bijna iets plichtmatigs krijgt, een kers die nog even gauw op de taart is gezet. De korte duetten waarin de sociale strijd wordt uitgevochten zijn krachtig, maar het gedoe met ballen, die het publiek op verzoek naar het toneel gooit, is zelfs een beetje flauw. Gelukkig winnen de dansfragmenten aan stuwing dankzij de Afrikaans en oriëntaals geïnspireerde psychedelische composities van de Brusselse band Phoenician Drive en de songs van Trixie Whitley. De frêle Whitley wandelt al zingend nu en dan als de aanbedene van Marduk door het gefilmde, mythische universum. NRC Cultuurgids Wat moet je deze week zien, horen of luisteren? Onze redacteuren tippen en recenseren. Een en ander speelt zich af tegen een prachtig decor van Vandekeybus en ontwerpersduo Gijs Van Vaerenbergh: een grootstedelijke skyline die tegelijk de verticale vertaling is van het gesloten, claustrofobische stadslabyrint waarin Vandekeybus op een aantal filmfragmenten 250 figuranten laat krioelen. Regelmatig fungeert die achterwand als klauterobject met verschillende speelniveaus. Toch blijft de conclusie dat Vandekeybus hier boven zijn macht heeft gegrepen. Hij lijkt vooral te zijn bezweken onder de directheid van de dialogen en de schematische verhaallijn. In eerdere producties werkten juist meer poëtische teksten uitstekend in combinatie met zijn door intuïtie gedreven en mythologieën geïnspireerde, filmische theatertaal. Nu valt zijn creatie in losse delen uiteen.
</doc>
<doc id="991" genre="news" gender="?">
Zoektocht naar megasluikstorter
 De eigenaar van het gebied, Bruno Van Orshoven, doet een oproep naar de burgerzin van iedereen. Hij vermoedt dat het om de afbraak gaat van een oud bijgebouw met plat dak. Op de grond heeft linoleum gelegen en er waren ook plastieken afdeklatten. Heel herkenbaar is het sierhek of poort in betonuitvoering, langs beide zijden zwart geschilderd, dat tussen twee betonnen palen moet hebben gestaan. Er zit zelfs een houten paal met horizontale rode reflector bij, die normaal enkel op publiek domein door gemeentebesturen wordt gebruikt. De eerste storting vond waarschijnlijk zaterdagnamiddag plaats. Zondag kwamen er nog twee ladingen bij. Kijk goed of u iets herkent. Werd er bij u in de buurt afgelopen weekend of de weken ervoor iets afgebroken dat volgende elementen bevat, laat dan zeker iets weten aan info@oakland-vzw.be Ook de gemeente spreekt haar afschuw uit en zal helpen bij het opruimen van het materiaal. De burgemeester hoopt ook dat iemand het puin zal herkennen of tips kan verstrekken die naar de daders leiden.
</doc>
<doc id="992" genre="news" gender="?">
Na Gent ook in Leuven problemen met sociale woningen: “Onze longen piepen door het vocht door de schimmel”
  Leuven / Kessel-Lo -  Khader Salam (37) en Wendy Farrand (42) hebben te kampen met een zwaar vochtprobleem in hun sociale woning aan de Waterleidingstraat in Kessel-Lo. “Ik heb dit al jaren geleden aangekaart”, zegt Khader. “Maar er verandert niets.”  Khader Salam (37) en Wendy Farrand (42) hebben te kampen met een zwaar vochtprobleem in hun sociale woning aan de Waterleidingstraat in Kessel-Lo. “Ik heb dit al jaren geleden aangekaart”, zegt Khader. “Maar er verandert niets.” “Zes jaar geleden, toen ik verhuisde, leek alles in orde te zijn. Maar na een paar maanden begon het probleem”, vertelt Khader. Hij heeft sociale huisvestingsmaatschappij Dijledal hierover gecontacteerd en hen enkele foto’s bezorgd, maar er veranderde niets. “Toen ik hen later opnieuw contacteerde, bleken de foto’s zelf uit het dossier verdwenen te zijn. En ze zeiden me: ‘Als je niet tevreden bent, moet je maar in de privé iets zoeken.’ Dat vond ik echt schandalig. Ik ben toch klant bij hen? Ik betaal de huur altijd op tijd. Ik ben kwaad opgestaan en heb gezegd dat ik naar de pers zou gaan. Dan kregen ze schrik: ‘We zullen een oplossing voor je zoeken’, zeiden ze. De voorzitter heeft ons vervolgens beloofd dat we met voorrang zouden mogen verhuizen. Maar dan kregen we een brief dat we niet in aanmerking komen.” Aan de cortisone Wendy en Khader zijn hier heel teleurgesteld over omdat de schimmel hen ziek zou maken. “We nemen beiden al een jaar cortisone. Onze longen piepen. Onze dokter zegt dat dit komt door het vocht, maar hij wil het niet op papier zetten omdat hij schrik heeft van Dijledal.” Maar dat attest is wel nodig om in aanmerking te komen voor herhuisvesting, vertelt voorzitter Fons Laeremans (CD). “Daarnaast moet de technische dienst ook langskomen om de oorzaak van de schimmel vast te stellen. Als de oorzaak bij de bewoners zelf ligt, krijgen ze natuurlijk geen voorrang. We gaan hen daarvoor niet belonen.” Het koppel zegt dat de technische dienst die bij hen is langsgeweest en de oorzaak van hun vochtprobleem bij hun klimopplant legt die in de living over de muur loopt. “Maar dat lijkt ons vreemd”, opperen ze. Schrik van Dijledal Het vochtprobleem zou het hele gebouw parten spelen, maar de andere bewoners durven dit niet aan te kaarten uit vrees dat ze later benadeeld zouden worden door Dijledal, zegt het koppel. Voorzitter Fons Laeremans (CD) wuift dit weg: “Van de dertigtal appartementen zijn er slechts twee die klagen over vocht.” Dat de mensen schrik van hem zouden hebben, vindt hij absurd. “Ik ben de meest bereikbare voorzitter die er al geweest is. De bewoners zeggen mij: ‘Ja, het is een beetje verouderd, maar binnen een paar maanden ben ik er toch uit.” Binnen een jaar zal de residentie namelijk worden afgebroken en komt er nieuwbouw. PVDA Leuven steunt het koppel in zijn protest tegen Dijledal. De partij uitte woensdag scherp kritiek op de sociale huisvestingsmaatschappij: “Dit toont aan dat er dringend nood is aan meer sociale woningen”, zegt lijsttrekker Line De Witte (PVDA). “Daarbij zijn we ook voorstander van een renovatiefonds, dat zowel door de stad als door Vlaanderen gefinancierd wordt.” Fons Laeremans (CD), voorzitter van Dijledal, wijst er in een reactie op dat dit 40 jaar oud gebouw in 2019 afgebroken wordt en vervangen door een nieuwbouw. Vanaf januari worden de bewoners elders gehuisvest. “Dijledal heeft de afgelopen decennia gigantische inspanningen gedaan op vlak van renovatie. Enkele bewoners van dit blok kampen inderdaad met vochtproblemen maar onze technische diensten komen na klachten steeds ter plaatse om alles te herschilderen. De condensatieplekken zijn soms ook het gevolg van het feit dat het appartement te weinig verwarmd wordt of van het binnenin drogen van was. Wij trachten hen met goed advies hierbij te helpen”, aldus Laeremans die furieus is over het feit dat de PVDA foto’s verspreid die dateren van voor de schilderwerken.
</doc>
<doc id="993" genre="news" gender="?">
Gemeenteraadsverkiezingen. Tremelo en Baal maken zich klaar voor komende zondag
  Tremelo - De gemeenteraadsverkiezingen van komende zondag zullen zoals steeds weer een hele volkstoeloop met zich meebrengen. Om dit in goede banen te leiden werden niet alleen de twee stemlokalen in gereedheid gebracht, maar werd de Pastoriestraat vandaag ook geasfalteerd. De parochiezaal moet zondag dan ook goed bereikbaar uit alle richtingen. Tremelo heeft zoals steeds twee stemlokalen, een in het centrum van Tremelo in BS De Cocon, een ander in Baal. Dit laatste zal dit jaar niet op de normale lokatie in de oude jongensschool gevestigd zijn door de werken aan de nieuwe zaal. Dit jaar moet men in Baal in de parochiezaal gaan stemmen, die intussen reeds volledig werd opgesteld en getest. Zo zullen er in de parochiezaal 6 stembureaus te vinden zijn. Om ook aan het stemlokaal in Baal te raken, werd vandaag de Pastoriestraat geasfalteerd, waardoor de parochiezaal tegen zondag vanuit alle richtingen goed bereikbaar moet zijn. Daarnaast zal het stemlokaal in Tremelo 8 stembureaus bezitten. In totaal zullen er 70 stemcomputers ter beschikking staan, in elk bureau staan er 5, waarvan 1 voor personen met een beperking. Per bureau werden er 12 bijzitters opgeroepen om er de dag zelf 5 te houden, hetgeen een ruime marge inhoudt om mensen die niet komen opdagen of de dag zelf wensen naar huis te gaan met een geldige reden, te kunnen compenseren. 
</doc>
<doc id="994" genre="news" gender="?">
Minister Hoekstra wil groene staatsobligaties uitgeven in 2019
 Volgens Hoekstra willen steeds meer investeerders hun geld steken in duurzame projecten. Het Rijk moet in deze ontwikkeling ‘het goede voorbeeld geven’. De Nederlandse staat gaat in 2019 groene staatsobligaties uitgeven. Dat belooft minister van Financiën Wopke Hoekstra (CDA) woensdag in een brief aan de Tweede Kamer . Volgens de minister moet het Rijk “het goede voorbeeld geven” en meer duurzame opties bieden aan investeerders. Sinds 2008 is het aantal groene obligaties exponentieel gegroeid. Vorig jaar is wereldwijd voor ruim 170 miljard dollar (ruim 153 miljard euro) aan zogenoemde green bonds uitgegeven. Met de staatsobligaties hoopt de minister de investeerders een veilige investeringsmogelijkheid te bieden. Voor duurzame staatsobligaties moeten zij nu uitwijken naar andere landen, zoals Frankrijk of België. De minister zegt dat jaarlijks 3,5 tot 5 miljard euro van de bestaande overheidsuitgaven als “groen” kan worden aangemerkt. Het gaat om investeringen in zaken als de spoorwegen, energiebesparing en de ontwikkeling van duurzame energiebronnen. In de Eurozone geven momenteel alleen Frankrijk, België en Ierland groene staatsobligaties uit. Deze zijn “zeer succesvol” geweest, schrijft Hoekstra in zijn Kamerbrief. Nederland zou het eerste land met een AAA-kredietwaardering worden die groene staatsobligaties uitgeeft. Dit is de hoogst haalbare kredietwaardigheid.
</doc>
<doc id="995" genre="news" gender="?">
Aantal visa voor Nederland toegenomen met ruim 45 procent
 Van alle Schengen-landen was de groei van het aantal visumaanvragen alleen in Frankrijk groter. Landen als Finland en Griekenland moesten juist inleveren. Nederland valt in de smaak bij toeristen en zakenreizigers. Het aantal visumaanvragen voor kort verblijf is in zes jaar tijd met 45 procent gestegen, blijkt uit onderzoek van SEO Economisch Onderzoek in opdracht van het ministerie van Buitenlandse Zaken. Vorig jaar werden 621.000 van dit soort visa verstrekt. De groei is sterker in Nederland dan in bijna alle andere Schengen-landen, schrijft het onderzoeksbureau . Alleen in Frankrijk was de stijging in visumaanvragen in de periode tussen 2013 en 2017 groter. Landen als Finland en Griekenland zagen het aantal visumaanvragen juist flink dalen. Ook Spanje, Polen en Italië moesten inleveren. Opvallend is dat vooral het aantal zogenoemde multiple entry visa voor Nederland is gestegen. Dit betekent dat het aantal bezoeken aan Nederland vermoedelijk nog veel meer is toegenomen, er zijn alleen geen cijfers beschikbaar over het aantal keren dat mensen hun multiple entry visa gebruiken. De toegenomen populariteit van Nederland is op verschillende manieren te verklaren. Ten eerste is toerisme wereldwijd toegenomen. Ook is ons land mogelijk interessanter omdat er vaker multiple entry visa worden verstrekt, denkt SEO Economisch Onderzoek. Daarnaast is toerisme uit specifieke landen, zoals Indonesië, toegenomen. De visumplichtige bezoekers geven jaarlijks “enkele honderden miljoenen euro’s” uit in Nederland. Ook kunnen zakelijke bezoeken een positief effect hebben op de Nederlandse economie, hoeveel dit jaarlijks opbrengt is niet duidelijk. Maar het toerisme heeft ook negatieve effecten, waarschuwt SEO Economisch Onderzoek. Zo zorgt toerisme onder meer voor (geluids)overlast, een toename van criminaliteit, milieuschade en extreme drukte op toeristische plekken. Ook kan de woningmarkt verstoord raken als aanbieders zich meer gaan richten op toeristen, bijvoorbeeld door huizen te kopen om deze aan hen te verhuren.
</doc>
<doc id="996" genre="news" gender="?">
"Politiek zit in onze genen"
  Pepingen - Op de LVB-lijst in Pepingen werden zondag zowel Greta Cochez als Dora De Haseleer verkozen. Greta is de oma van kleindochter Dora en dat betekent dus een probleem. Volgens de wet mogen familieleden niet samen in een zelfde gemeenteraad zetelen. Dat betekent dat er zal gekozen moeten worden tussen ofwel oma Greta ofwel kleindochter Dora. Greta Cochez is 71 jaar en zetelt al geruime tijd in de gemeenteraad van Pepingen. Ze was van 2013 tot 2017 ook schepen. Ze haalde 431 voorkeurstemmen. Dora is 18 jaar en is studente lichamelijke opvoeding. Ze haalden in haar eerste verkiezing meteen 286 voorkeurstemmen. Dora was een van de jonge krachten die aangetrokken werd om de LVB-lijst op termijn te verjongen. "In feite is de knoop al doorgehakt. We hadden daar op voorhand natuurlijk al over nagedacht", vertelt oma Greta. "Dora is pas aan hogere studies begonnen. Het was de eerste keer dat ze mocht gaan stemmen en ze kon al meteen op zichzelf stemmen. Dora was zelf overdonderd door het resultaat. De afspraak tussen ons beiden is dat de komende zes jaar ik zal ik zetelen maar ze heeft zo'n mooi resultaat neergezet dat de dag dat ik beslis om te stoppen, zij meteen de fakkel kan overnemen en haar plaats opnieuw kan innemen", vertelt Greta. Wat doet het met een oma om haar kleindochter in haar voetsporen te zien treden? "Ik ben bijzonder fier op haar. Ik heb het gevoel dat mijn politieke toekomst verzekers is", lacht Greta. "Politiek zit bij ons ind e familie en Dora heeft het duidelijk mee in de genen. Altijd al werd er bij ons thuis vaak over politiek gepraat. Op verkiezingsdag was het een traditie dat we met zijn allen voor de televisie zaten, met de nodige commentaar en pronostieken". "Eigenlijk ,zijn er veel gelijkenissen tussen Dora en mezelf. Ik was ook pas 21 en net kiesgerechtigd in die tijd toen ik voor het eerst aan de verkiezingen deelnam als kandidaat", aldus Greta. "Neen, ik had het niet verwacht dat ik zou verkozen zijn. Ik ken natuurlijk wel wat mensen in Pepingen maar toch. Het is niet omdat ik nu niet kan zetelen dat ik de politiek in Pepingen niet zou blijven volgen. Het is zeker de bedoeling om er bij betrokken te blijven en dankzij mijn oma zal dit wel lukken", aldus Dora.
</doc>
<doc id="997" genre="news" gender="?">
Voedingscentrum waarschuwt voor populaire Pioppi-dieet
 Dieet  Het Voedingscentrum laat zich zelden uit over diëten, nu wel over het Pioppi-dieet. Artsen zeggen juist dat er gunstige effecten zijn. Kook overvloedig met kokosolie en eet minimaal tien eieren per week. Dit schrijft het populaire Pioppi Dieet voor, het boek van de Britse cardioloog Aseem Malhotra waarvan in Nederland bijna 50.000 exemplaren zijn verkocht. Het is al vier weken het best verkochte boek. Het Voedingscentrum waarschuwt niet snel voor dieetgrillen, maar zegt dat het Pioppi-dieet botst met adviezen van de Gezondheidsraad. In overgewicht en diabetes gespecialiseerde artsen vinden dat het Voedingscentrum te weinig oog heeft voor de gunstige effecten. Malhotra liet zich inspireren door het Italiaanse dorpje Pioppi, waar de mensen gemiddeld 90 jaar worden en lang gezond blijven. Hun mediterrane dieet, met veel groente en onbewerkte producten, is niet omstreden. Maar Malhotra gaf er een draai aan – weinig koolhydraten, veel vet – die het Voedingscentrum zorgen baart. „Het traditionele mediterrane voedingspatroon is niet koolhydraatarm.” In Pioppi eten de mensen gewoon pasta. „Het lichaam heeft koolhydraten nodig als energiebron”, schrijft het Voedingscentrum . Wie ze mijdt, loopt mogelijk vitamines, mineralen en vezels mis. Ook het advies om roomboter en veel kokosolie te gebruiken wordt weersproken. „Die bevatten veel verzadigd vet dat het LDL-cholesterol verhoogt. Het vervangen van verzadigd door onverzadigd vet verkleint het risico op hart- en vaatziekten.” Minimaal tien eieren per week? Vier maximaal voor vegetariërs, zegt het Voedingscentrum. En elke dag een glas rode wijn? „Het is nooit duidelijk aangetoond dat rode wijn goed is voor het hart.” Het advies blijft nul. De verkoop van het boek nam een vlucht na een tv-uitzending van Dokters van morgen over het Pioppi-dieet, waaraan ook Hanno Pijl, hoogleraar diabetologie in Leiden meewerkte. „Het Voedingscentrum is te negatief”, zegt hij. „Hun adviezen zijn voor gezonde mensen. Voor mensen met overgewicht, diabetes type 2 of hart- en vaatziekten gelden andere richtlijnen. Bij diabetes type 2 is koolhydraatbeperking al onderdeel van de behandeling.” De discussie laat zien hoe ideeën over gezonde voeding veranderen: decennia werd vet als het grote kwaad gezien, de laatste jaren groeit het inzicht dat te veel suiker, koolhydraten en zetmeel dik en ongezond maken. Maar over de effecten van koolhydraat-arme diëten en verschillende verzadigde vetten is men het niet eens. Het Voedingscentrum hanteert achterhaalde inzichten, vindt Pijl. Hij is wel verbaasd als hij hoort dat Malhotra zoveel eieren en kokosolie voorschrijft. „Elk extreem advies over voeding is onzin.” Maar met Tamara de Weijer, huisarts en voorzitter van Arts en Leefstijl, hoopt hij dat ‘Pioppi’ niet wordt afgeserveerd. De Weijer: „Het is niet ons boek, wij dompelen de mensen niet onder in kokosolie en Griekse yoghurt. Maar als door Pioppi mensen meer groente en minder bewerkte producten gaan eten is dat winst.
</doc>
<doc id="998" genre="news" gender="?">
‘In Indiase ogen is minimalisme flets’
 Rukmini Vijayakumar  Danseres  Als artist–in–residence in Den Haag onderzoekt de Indiase Rukmini Vijayakumar (28) naar vernieuwing binnen de grenzen van haar dansstijl, de Bharata natyam. „Heerlijk. Zoiets als Korzo bestaat niet in India.” Rukmini Vijayakumar drinkt in de foyer van het Korzo Theater na een dag repeteren rustig haar thee. Even niet gestoord door de rompslomp van haar eigen, jonge dansgezelschap of de verplichtingen die haar sterrenstatus in India met zich meebrengt, heeft zij dankzij de Kylián Foundation een paar weken in Den Haag kunnen werken. Deze week treedt ze op tijdens het India Dans Festival in Den Haag. „Ik wilde deze residency dolgraag. Niet om de studioruimte – die heb ik thuis ook. Maar het gevoel om in een professionele omgeving te werken die ook als productiehuis fungeert, waar voortdurend wordt gecreëerd, is enorm motiverend. Als je zelf even vastloopt in een repetitie, kun je bij een collega binnenlopen, kijken wat die aan het doen is. We praten eindeloos over het vak, het proces, oplossingen voor problemen.” „En”, voegt ze lachend toe, „het is een residency gesteund door de Kylián Foundation.” Dat fonds, opgericht door choreograaf Jirí Kylián, gaf de sponsoring specifiek voor haar. „Dat verleent het ook extra glans. Ik heb meestal weinig tijd om voorstellingen te zien, maar een van zijn werken, de slowmotionchoreografie Last Touch First , is echt een soort artistieke epifanie voor mij geweest. Helemaal vanuit de academische techniek gedanst, maar totaal anders benaderd. Precies zoals ik wil werken . Ik heb er met open mond naar zitten kijken. Het is een van de belangrijkste ervaringen die ik als toeschouwer heb gehad.” Meestal is zij zelf het voorwerp van bewondering. Dankzij haar volmaakte techniek wordt ze in India zowel door de conservatieve scherpslijpers van de Indiase dans als de vernieuwingsgezinden bejubeld. Daarnaast is Vijayakumar een succesvol filmactrice. Vijayakumar is een van de belangrijkste vernieuwers van de eeuwenoude tempeldans Bharata natyam . Al op haar zesde kreeg ze haar eerste lessen, later volgde ze ook een opleiding in ballet en moderne dans. Tegenpolen: de Indiase dans met zijn hoekige en directe bewegingen, exact afgemeten, ballet met zijn lange lyrische lijnen en moderne dans met zijn organischer bewegingsidioom. In haar werk probeert ze de stijlen met elkaar te verzoenen. Bijvoorbeeld door meer beweging in haar torso te brengen en de markante Indiase poses op een ‘westerse’ manier vloeiend met elkaar te verbinden. NRC Cultuurgids Wat moet je deze week zien, horen of luisteren? Onze redacteuren tippen en recenseren. „Langzaam begin ik, onder meer door mijn gesprekken hier, meer te begrijpen van de esthetiek van de hedendaagse dans”, zegt ze. Met twee handen om haar kop thee gevouwen probeert ze een voorbeeld te bedenken. „De westerse waardering voor het minimale versus de kleurrijke overdaad van de Indiase dans bijvoorbeeld. Hier is het: broekje, shirtje, geen make-up. Het onopgesmukte geldt als esthetisch. In Indiase ogen is dat flets. Indiase dansers treden op in vol ornaat, met kostuum, sieraden en hoofdtooi. Voor een westers publiek is dat vreemd. Mij interesseert wat er gebeurt als ik een traditionele dans doe zónder die dingen? Wordt het daardoor toegankelijker voor de mensen hier? En hoe ver kan ik gaan met het weghalen van elementen, zonder dat het ophoudt Bharata natyam te zijn? Dat is een heel delicate balans.” Ook abstractie en deconstructie zijn onderzoeksterreinen voor Vijayakumar. In het Westen doodgewoon, maar voor haar ingewikkeld. Vooral interessant als vorm, raken doet het haar niet echt. „Ik ben opgegroeid in de Bharata natyam , en ik hou ervan. Van de verhalen, de emotie en de expressiviteit. Het is dus zeker niet zo dat ik ‘uit de beperking wil breken’ of iets dergelijks, of een heel nieuwe stijl wil ontwikkelen. Ik wil juist bínnen de beperking nieuwe vormen vinden.”
</doc>
<doc id="999" genre="news" gender="?">
Kamphuis Zennedal helemaal gerenoveerd
  Halle - Het kamphuis Zennedal achter de Don Boscokerk in Buizingen werd door vrijwilligers helemaal gerenoveerd tot een eigentijdse en toegankelijke bivakplaats voor jeugdgroepen. "Vanaf nu willen we ook scholen aanspreken", aldus coördinator Els Paridaens. 35 jaar geleden beslisten een aantal mensen uit de Don Bosco-parochie om de lokalen achter de Don Boscokerk open te stellen voor jeugdgroepen die er op weekeinde of op kamp konden komen. "We zijn klein en bescheiden begonnen maar door de jaren groeide Zennedal uit tot een gegeerd vakantieverblijf voor voornamelijk jeugdgroepen uit binnen- en buitenland. We ontvangen hier jaarlijks 20 à 25 groepen, goed voor zo'n 8.000 overnachtingen per jaar. Hier kunnen 104 mensen logeren en omdat we ook een groot terrein ter beschikking hebben naast de lokalen, kan men hier nog eens voor 150 mensen extra tenten bij plaatsen. Dergelijke accomodatie is vrij uniek in de Vlaanse rand. Alle verhuringen verlopen via het Centrum voor Jeugdtoerisme", aldus Els Paridaens. "Maar na 35 jaar was het tijd om Zennedal eens grondig te renoveren. Dit werd onder meer mogelijk gemaakt dankzij de financiële steun van Toerisme Vlaanderen en door de vele vrijwilligers die hier maanden de handen uit de mouwen hebben gestoken", aldus Els Paridaens. Deze week werd het vernieuwde Zennedal officieel geopend. "Het grootste werk was het vernieuwen van de slaapzalen. Door het wegwerken van hoge open ruimten, konden we extra kamers maken die beantwoorden aan de eigentijdse normen van comfort, veiligheid en duurzaamheid. We hebben een nieuwe bar gemaakt in een ruimte die kan afgesloten worden zodat leidingsgroepen 's avonds op hun gemak kunnen zitten", aldus Els. "Maar wellicht de grootste innovatie is de inrichting van onze zolder tot een apart slaap- en leefvertrek voor kookouders. Hun taak om dagelijks te koken voor een grote groep kinderen mag zeker niet onderschat worden en dus verdienen ze een goede nachtrust". "Nieuw is ook dat we door aparte ingangen Zennedal voortaan kunnen opsplitsen. Men kan het volledig complex huren als men met een grote groep is maar men ook kleinere delen apart huren zodat ook kleine groepen hier welkom zijn. Nog bijzonder is dat we alle deuren hebben aangepast voor rolstoelen. Naast het vernieuwen van het kampgedeelte, hebben we meteen ook ons eigen secretariaat en vergaderlokalen gerenoveerd, want naast de vzw Zennedal huist hier ook de Don Bosco-parochie. Deze vzw stelt momenteel zes mensen te werk", aldus Els Paridaens. "En natuurlijk is er ook de kerk meteen naast de jeugdlokalen. De Don Bosco-parochie is altijd een open huis geweest. Dus ook mogen onze logees ook gebruik maken van deze grote ruimte.Jarenlang zitten we al te tobben over hoe we ons kamphuis van buitenaf toegankelijk kunnen krijgen voor rolstoelgebruikers en dankzij de inzet van de binnenhuisarchitecten Elien barbé, ZaraSchulpe en Arne Boom is het eindelijk gelukt. Ze ontwierpen vooraan in de kerk een speciaal roistoeltoegankelijk pad met hellende vlakken als een soort golvend podium zodat mensen met een beperking vanaf nu langs de kerk het kamphuis binnen kunnen", aldus Els Paridaens. "Een groot pluspunt want in de kerk gebeuren ook vaak theatervoorstellingen en concerten waar we dit bijzondere poidum met toegangshelling goed kunnen gebruiken". "Zennedal is klaar voor de volgende stap. We willen vanaf nu een nog onontgonnen weg inslaan door ook klasgroepen aan te trekken voor schoolbezinningen, openluchtklassen en zo meer. Met Elien Swinnen hebben we een vaste zingevingswerkster in huis die mee groepen kan begeleiden rond zingeving, meditatie, rust en zo meer."
</doc>
<doc id="1000" genre="news" gender="?">
Ideale tijd voor een perentaart
 Janneke kookt 2018 schijnt een heel goed perenjaar te zijn, reden genoeg voor deze perentaart. Het kwam door een tweet van een vriendin over een perenboom, waarvan de stam in haar tuin stond en de takken in de tuin van haar buren hingen, en dat die buren hun vruchtgebruik elk najaar terugbetaalden met een zelfgebakken perentaart. Du moment dat ik dit las wist ik dat ik geen rust meer zou kennen totdat ik ook een perentaart had gebakken; iets waarvoor ik eigenlijk én geen tijd had én dat hartstikke haaks stond op mijn recente voornemen om minder te snoepen. Ik werd gered door een WhatsApp van een van mijn eigen buren. Of ik misschien een paar taarten wilde bakken voor het buurtfeest. Met alle plezier, appte ik terug en kneep in mijn handjes. Nu had ik een geldige reden om een middag de keuken in te duiken met meel, suiker en deegrollers en zo in plaats van de kwartaaladministratie te doen. En nu kon ik mijn perentaart bakken zonder in de verleiding te komen er zelf zeven stukken soldaat van te maken. NRC Eten & gezondheid Elke week de laatste inzichten over eten, de lekkerste recepten en slimme tips om gezond te leven. 2018 schijnt trouwens een heel goed perenjaar te zijn. Dankzij de vele zonuren van afgelopen zomer is het vruchtvlees extra zoet en sappig. Hoewel dat natuurlijk ook weer van ras tot ras kan verschillen. De Doyenne du Comice is bijvoorbeeld van nature iets sappiger en zoeter dan de Conference. Maar misschien heeft u wel een Beurre Hardy in de tuin, of een Triomphe de Vienne. Wat voor peer u ook kiest voor deze taart, het belangrijkste is dat hij goed rijp is, maar ook weer niet óverrijp. Voor de bodem:  250 g bloem + extra om te bestuiven  75 g poedersuiker + extra om te bestuiven  een mespunt zout  150 g koude boter, in blokjes  1 ei, losgeklopt  Voor de vulling:  4 kardemompeultjes  200 ml crème fraîche  3 eieren  3 el vloeibare honing  3 – 4 rijpe peren  citroensap Verder nodig:  ronde taartvorm met ribbelrand en losse bodem (26 cm), ingevet met boter  keramische bakvulling of overjarige bonen Zeef bloem, poedersuiker en zout boven een kom. Werk de boter met twee messen of met schone, koele handen door de droge ingrediënten tot een fijne broodkruimelstructuur. Voeg het ei toe en kneed snel tot een samenhangend deeg. Hoe korter u het deeg bewerkt, hoe brosser het eindresultaat. (Als u een keukenmachine gebruikt, doe dat dan op de pulseerstand.) Wikkel het deeg in vershoudfolie en laat minimaal een uur rusten in de koelkast. Bestuif werkvlak en deegroller met bloem, rol het deeg uit en bekleed de taartvorm. Laat opnieuw een half uur rusten in de koelkast. Verwarm de oven voor tot 180 graden. Prik met een vork hier en daar gaatjes in de bodem. Bekleed hem met bakpapier en stort hierin de bakvulling. Bak de bodem een kwartier blind. Til de vulling er met bakpapier en al uit en zet de taartbodem nog 5 minuten terug. Kneus de kardemom in een vijzel. Verwijder de groene schilletjes en wrijf de zaadjes fijn. Meng de eieren, kardemom, honing en crème fraîche en schenk deze custard uit over de taartbodem. Schil de peren, snijd ze in dunne schijven en wrijf ze in met wat citroensap. Leg de schijven peer, dakpansgewijs en in een cirkel, op de custard. Bak de taart in ongeveer 30 minuten gaar in de oven. Bestuif hem lichtjes met poedersuiker en laat hem op het laatst nog eventjes karamelliseren onder de grill. Laat de taart afkoelen en deel hem met uw buren. Laat peren vergezellen door peren. Eric Bordelet maakt de beste poiré ter wereld. Op de ‘cidermanier’ gemaakt. Van peren uit boomgaarden van tweehonderd tot driehonderd jaar oud. Ruik bloemen, ervaar honing, proef peren en geniet. Eric Bordelet Poiré Granité. € 22,00. vierheemskinderen.nl
</doc>
